קְרִיאַת הַשְׁכָּמָה לִמְדִינַת יִשְׂרָאֵל: אֲנַחְנוּ לֹא מוּכָנִים לִ-1,200 טִילִים בְּיוֹם וְלִקְרִיסָה תִּפְקוּדִית
בְּמַעֲרֶכֶת הַבִּיטָּחוֹן מְבִינִים שֶׁמָּתַיְשֶׁהוּ, אֲפִילּוּ בְּקָרוֹב, יַגִּיעַ עִימּוּת כּוֹלֵל מוּל חִיזְבַּאלְלַה, חָמָאס וְאִירָאן עַל שְׁלוּחוֹתֶיהָ הַשּׁוֹנוֹת.
יִשְׂרָאֵל תְּשַׁלֵּם מְחִיר גָּבוֹהַּ: אֲבֵידוֹת כְּבֵדוֹת, פְּגִיעָה בְּאַסְפָּקַת חַשְׁמַל וּמַיִם וְשִׁיתּוּק הַתַּחְבּוּרָה.
הָעוֹרֶף רָחוֹק מִלִּהְיוֹת מוּכָן, וְצַהַ"ל מְחַכֶּה לַמֶּמְשָׁלָה שֶׁתְּאַשֵּׁר לוֹ תַּקְצִיב.
אָז מָה עוֹשִׂים? שֵׁשׁ הֶעָרוֹת עֲגוּמוֹת עַל הֶעָתִיד

שְׁנֵי אֵירוּעִים שֶׁהִדְלִיקוּ לָאַחֲרוֹנָה נוּרוֹת אֲדוּמּוֹת בְּמַעֲרֶכֶת הַבִּיטָּחוֹן צְרִיכִים לְצַלְצֵל בְּפַעֲמוֹנֵי הַהַתְרָאָה שֶׁל אֶזְרְחֵי יִשְׂרָאֵל כּוּלָּם.
הָרִאשׁוֹן הוּא הַתְּקִיפָה הָאִירָאנִית שֶׁל מִתְקְנֵי הַנֵּפְט בְּסָעוּדְיָה בְּ-14 בְּסֶפְּטֶמְבֶּר, שֶׁהִפְתִּיעָה לֹא רַק אֶת הָאָמֵרִיקָנִים, הַסָּעוּדִים וּמְדִינוֹת הַמִּפְרָץ אֶלָּא אֶת הָעוֹלָם כּוּלּוֹ - וּבְתוֹכוֹ קְהִילַּת הַמּוֹדִיעִין בְּיִשְׂרָאֵל - בְּרָמַת הַתִּכְנוּן וְהַבִּיצּוּעַ וּבְאֵיכוּת טִילֵי הַשִּׁיּוּט וְהַמָּל"טַיְם.

הַהַתְקָפָה, שֶׁלְּמַשֵּׁךְ כַּמָּה שָׁבוּעוֹת שִׁיתְּקָה מַחֲצִית מִכּוֹשֶׁר הַזִּיקּוּק שֶׁל נֵפְט וְגַז בְּסָעוּדְיָה, וְחֵלֶק נִיכָּר מֵאַסְפָּקַת הָאֵנֶרְגִּיָּה לַשּׁוּק הָעוֹלָמִי, הִתְבַּצְּעָה בְּאֶמְצָעוּת כְּלִי טַיִס בִּלְתִּי מְאוּיָּשִׁים וְטִילֵי שִׁיּוּט מִתּוֹצֶרֶת הַתַּעֲשִׂיָּיה הַצְּבָאִית הָאִירָאנִית.
לֹא צָרִיךְ לִהְיוֹת מוּמְחֶה צְבָאִי כְּדֵי לְהָבִין מָה הָאֵירוּעִים הָאֵלֶּה אוֹמְרִים עַל הַיְּכוֹלוֹת הַצְּבָאִיּוֹת שֶׁל אִירָאן וְשֶׁל שְׁלוּחֶיהָ.

הָאֵירוּעַ הַשֵּׁנִי הָיָה שִׁיתּוּק הָעוֹרֶף הָאֶזְרָחִי בְּגוּשׁ דָּן וּבִדְרוֹם-מַעֲרַב יִשְׂרָאֵל בְּמַהֲלַךְ יְמֵי הַקְּרָב עִם הַגֶּ'יְהָאד הָאִסְלָאמִי בְּעַזָּה אַחֲרֵי חִיסּוּל בְּהֵא אַבּוּ אֵל-עֵטָא.
לֹא רַק שֶׁלֹּא הִתְקַיְּימוּ לִימּוּדִים בְּמֶשֶׁךְ יְמָמָה, אֶלָּא שֶׁגַּם מַעֲרָכוֹת כַּלְכָּלִיּוֹת חֲשׁוּבוֹת לֹא תִּפְקְדוּ.
וְאִם כָּךְ קוֹרֶה בְּעֵת מִבְצָע אֲוִוירִי מוּגְבָּל בִּרְצוּעַת עַזָּה, לֹא קָשֶׁה לְתָאֵר מָה יִקְרֶה בְּמִלְחָמָה רַבָּתִי עִם חִיזְבַּאלְלַה, שְׁלוּחֵי אִירָאן בַּצָּפוֹן וְאוּלַי בְּמַקְבִּיל גַּם בְּעַזָּה.
עִימּוּת כָּזֶה יִימָּשֵׁךְ יָמִים רַבִּים, וְהוּא עָלוּל לִגְבּוֹת לֹא רַק קָורְבָּנוֹת בְּנֶפֶשׁ אֶלָּא גַּם מְחִיר כַּלְכָּלִי שֶׁיַּקְשֶׁה עַל הַמֶּשֶׁק הַיִּשְׂרְאֵלִי לְהִתְאוֹשֵׁשׁ מִמֶּנּוּ.
 
אַלּוּף פִּיקּוּד הָעוֹרֶף תָּמִיר יָדָעִי כָּתַב לִפְנֵי כַּמָּה חֳודָשִׁים מַאֲמָר בִּכְתַב הָעֵת הַצְּבָאִי "בֵּין הַקְּטָבִים", שֶׁבּוֹ הִתְיַיחֵס לַמַּעֲרָכִים הָרַקְטִיִּים בְּהֶיקֵּפִים גְּדוֹלִים שֶׁיֵּשׁ לָאוֹיֵב, כְּלוֹמַר חִיזְבַּאלְלַה, הַסּוּרִים, הָאִירָאנִים וְהַמִּילִיצְיוֹת הַשִּׁיעִיּוֹת שֶׁהֵם מַפְעִילִים.
יָדָעִי הוֹסִיף: "הָאוֹיֵב פִּיתֵּחַ תְּפִיסָה שֶׁלְּפִיהָ הָאֵשׁ תּוּפְעַל לֹא רַק לְצוֹרֶךְ טֵרוֹר וְהַפְחָדָה, אֶלָּא לְצוֹרֶךְ שִׁיתּוּק הָעוֹרֶף הַיִּשְׂרְאֵלִי וְלַחֲדִירַת מַעֲטֶפֶת הַהֲגָנָה הָאֲוִוירִית שֶׁל צַהַ"ל".

אֵלֶּה דְּבָרִים יוֹצְאֵי דּוֹפֶן בַּחֲרִיפוּתָם, שֶׁלֹּא הָיוּ נֶאֱמָרִים אִלְמָלֵא חָשׁ הָאַלּוּף יָדָעִי צוֹרֶךְ בְּצִלְצוּל חָרִיג בְּעָוצְמָתוֹ בְּפַעֲמוֹנֵי הָאַזְעָקָה הַצִּיבּוּרִיִּים.
דְּבָרָיו הֵם בִּבְחִינַת "צֶבַע אָדוֹם" לְכוּלָּנוּ.
הַחִיבּוּר בֵּין דְּבָרָיו שֶׁל יָדָעִי לְבֵין הַתְּקִיפָה הָאִירָאנִית בְּסָעוּדְיָה וְהַכִּמְעַט-שִׁיתּוּק שֶׁל הָעוֹרֶף הָאֶזְרָחִי בִּגְלַל הַמִּבְצָע בְּעַזָּה הֵבִיא אוֹתִי לִכְתּוֹב אֶת הַטּוּר הַזֶּה.

שִׁיתּוּק הַחַשְׁמַל, הַמַּיִם וְהַתַּחְבּוּרָה
בְּאוֹפֶן אִישִׁי אֲנִי מְשׁוּכְנָע שֶׁהָאִירָאנִים וְחִיזְבַּאלְלַה בַּזִּירָה הַצְּפוֹנִית, כְּמוֹ גַּם חָמָאס בַּזִּירָה הַדְּרוֹמִית, לֹא מְעוּנְיָינִים כָּעֵת בְּהִתְלַקְּחוּת מִלְחַמְתִּית גְּדוֹלָה, וְאִם תִּהְיֶה הִתְלַקְּחוּת כְּזֹאת, עָוצְמָתוֹ הַמּוֹדִיעִינִית וְהַהֶתְקֵפִית שֶׁל צַהַ"ל תִּגְבַּר, וְהוּא יַכְרִיעַ אֶת הַמִּלְחָמָה בְּצוּרָה שֶׁאֵינָהּ מִשְׁתַּמַּעַת לִשְׁתֵּי פָּנִים.

אֲבָל מָה יִקְרֶה אִם תִּהְיֶה הַסְלָמָה, וְתִתְפַּתֵּחַ מִלְחָמָה רַבָּתִי כְּתוֹצָאָה מֵהִשְׁתַּלְשְׁלוּת אֵירוּעִים שֶׁאַף אֶחָד מֵהַצְּדָדִים לֹא צָפָה? הַשְּׁאֵלָה הַמַּטְרִידָה הִיא: כְּשֶׁתִּתְפַּתֵּחַ מִלְחָמָה כְּזֹאת, כַּמָּה זְמַן הִיא תִּימָּשֵׁךְ, וְאֵיזֶה מְחִיר יְשַׁלֵּם הָעוֹרֶף בַּאֲבֵידוֹת בְּנֶפֶשׁ, בְּהֶרֶס, בְּאָובְדַן כּוֹשֶׁר הַתִּפְקוּד שֶׁל הַמֶּשֶׁק וְהַתַּשְׁתִּיּוֹת וּבְאָובְדַן תּוֹצָר כַּלְכָּלִי?

מֶשֶׁךְ הַמִּלְחָמָה וְהַנֶּזֶק לָעוֹרֶף הֵם שְׁנֵי מִשְׁתַּנִּים שֶׁתְּלוּיִים זֶה בָּזֶה.
כְּכָל שֶׁתֶּאֱרַךְ הַמִּלְחָמָה, כָּךְ יִתְרַבּוּ הָאֲבֵידוֹת וְהַנְּזָקִים הָאֲחֵרִים.
לָכֵן מוּכָנוּת הָעוֹרֶף לִסְפִיגָה שֶׁל עֶשְׂרוֹת אַלְפֵי טִילִים וְרָקֵטוֹת, חֶלְקָם עִם רָאשֵׁי קְרָב כְּבֵדִים שֶׁמִּשְׁקַל חוֹמֶר הַנֶּפֶץ שֶׁבָּהֶם הוּא מֵאוֹת קִילוֹגְרָמִים, הִיא קְרִיטִית.

טִילִים בַּלִּיסְטִיִּים שֶׁל אִירָאן
הַהַעֲרָכָה הִיא שֶׁבַּשָּׁבוּעַ הָרִאשׁוֹן לְמִלְחָמָה כְּזֹאת יִתְפּוֹצְצוּ בְּשֶׁטַח יִשְׂרָאֵל מִדַּי יְמָמָה כְּ-1,200 רָקֵטוֹת וְטִילִים מִכָּל הַסּוּגִים.
לֹא כּוּלָּם יִהְיוּ רָקֵטוֹת וְטִילִים כְּבֵדִים וְאַרוּכֵּי טְוָוח, רַק כַּמָּה מֵאוֹת מֵהֶם, אֲבָל גַּם רָקֵטוֹת הַגְרָאד הַסְּטַנְדַּרְטִיּוֹת מְסִבּוֹת נְזָקִים לְמִבְנִים לֹא מוּגַנִּים.
מַסְפִּיק שֶׁאַרְבָּעָה-חֲמִישָּׁה טִילִים כְּבֵדִים יִיפְּלוּ עַל תַּשְׁתִּיּוֹת חִיּוּנִיּוֹת כְּמוֹ חַשְׁמַל, מַיִם אוֹ צָומְתֵי תַּחְבּוּרָה כְּדֵי שֶׁלֹּא רַק פְּעִילוּת הָעוֹרֶף הָאֶזְרָחִי תִּשְׁתַּבֵּשׁ בְּצוּרָה חֲמוּרָה, אֶלָּא גַּם הַיְּכוֹלֶת הַהֶתְקֵפִית שֶׁל צַהַ"ל, שֶׁבְּנוּיָה עַל גִּיּוּס מִילּוּאִים וּתְלוּיָה בִּתְנוּעָה מְהִירָה שֶׁל כּוֹחוֹת מְשׁוּרְיָינִים וְלוֹגִיסְטִיקָה לְעֵבֶר הַחֲזִית.
 
נָכוֹן שֶׁיֵּשׁ לִמְדִינַת יִשְׂרָאֵל מַעֲרֶכֶת הֲגָנָה אֲוִוירִית עִם יְכוֹלוֹת יֵירוּט טִילִים וְרָקֵטוֹת שֶׁאֵין לְאַף מְדִינָה בָּעוֹלָם, אֲבָל כְּבָר בַּסֶּבֶב הָאַחֲרוֹן בְּעַזָּה וּבַסְּבָבִים שֶׁקָּדְמוּ לוֹ, מוּל מִסְפַּר טִילִים קָטָן, קְצַר טְוָוח וּפָחוֹת מְדוּיָּק מִזֶּה שֶׁיֵּשׁ בִּידֵי חִיזְבַּאלְלַה בִּלְבָנוֹן, הָיוּ "זְלִיגוֹת" וְנִפְגְּעוּ בָּתִּים; הוּכַח שֶׁהַמַּעֲרֶכֶת הָרַב-שִׁכְבָתִית הַיִּשְׂרְאֵלִית אֵינָהּ הֶרְמֶטִית, וְ-15% מֵהַטִּילִים וְהָרָקֵטוֹת עֲלוּלִים עֲדַיִין לִפְגּוֹעַ בְּרִיכּוּזֵי אוּכְלוּסִיָּיה וּבְתַשְׁתִּיּוֹת חִיּוּנִיּוֹת.

וְזֶה כְּשֶׁמְּדוּבָּר בַּמַּצָּב הַנּוֹכְחִי, כְּשֶׁהָאִירָאנִים וְחִיזְבַּאלְלַה לֹא הִצְלִיחוּ בְּמַאֲמַצֵּיהֶם לְהָקִים מַעֲרַךְ רָקֵטוֹת וְטִילִים מְדוּיָּקִים, וְכַאֲשֶׁר הֵם עֲדַיִין לֹא עָשׂוּ שִׁימּוּשׁ בִּכְלִי טַיִס בִּלְתִּי מְאוּיָּשִׁים הֶתְקֵפִיִּים, טִילֵי שִׁיּוּט וְרַחֲפָנִים.
מְדוּבָּר בְּמַצָּב זְמַנִּי, שֶׁאֵין שׁוּם בִּיטָּחוֹן שֶׁלֹּא יִשְׁתַּנֶּה לְרָעָה בְּמַהֲלַךְ הַשָּׁנָה הַקְּרוֹבָה, וְאוּלַי אֲפִילּוּ הֶחֳודָשִׁים הַקְּרוֹבִים.

זֶה לֹא קָשׁוּר לְבִּיבִּי
הֶעָרָה אִישִׁית: הַטּוּר הַזֶּה נִכְתַּב בְּלִי קֶשֶׁר לַסִּיטוּאַצְיָה הַפּוֹלִיטִית הַנּוֹכְחִית.
אֲנִי לֹא מְנַסֶּה לְזָרֵז הֲקָמַת מֶמְשֶׁלֶת אַחְדוּת אוֹ לְשָׁרֵת מַטָּרָה אַחֶרֶת שֶׁל אֶחָד הַצְּדָדִים הַמְּעוֹרָבִים בַּפְּלוֹנְטֵר הַפּוֹלִיטִי.
הַמַּאֲמָר נִכְתַּב מִשּׁוּם שֶׁאֲנִי סָבוּר - וְלֹא רַק אֲנִי, אֶלָּא רַבִּים וְטוֹבִים בְּמַעֲרֶכֶת הַבִּיטָּחוֹן וּבְוַועֲדַת הַחוּץ וְהַבִּיטָּחוֹן - שֶׁנְּחוּצָהּ פְּעוּלָּה מִיָּידִית, דְּחוּפָה וַחֲרִיגָה לְשִׁיפּוּר מוּכָנוֹת הָעוֹרֶף, אֲפִילּוּ אִם הַמֶּמְשָׁלָה הִיא מֶמְשֶׁלֶת מַעֲבָר שֶׁסַּמְכוּיוֹתֶיהָ הַתַּקְצִיבִיּוֹת מוּגְבָּלוֹת.

נִרְאֶה שֶׁהִידַּרְדְּרוּת לַמִּלְחָמָה עִם הָאִירָאנִים לֹא תִּקְרֶה, אַף שֶׁסָּבִיר לְהַנִּיחַ שֶׁהֵם מְכִינִים פִּיגּוּעֵי נָקָם נֶגֶד יִשְׂרָאֵל בִּגְלַל הַמַּכּוֹת שֶׁסָּפְגוּ לָאַחֲרוֹנָה בְּסוּרְיָה וּבְעִירָאק.
גַּם נַסְרַאלְלָה לֹא רוֹצֶה בְּהַסְלָמָה.
אֲבָל הֵם עֲלוּלִים לְהִידַּרְדֵּר אֵלֶיהָ.
בְּעַזָּה הַהִסְתַּבְּרוּת לְהִתְלַקְּחוּת גְּדוֹלָה יוֹתֵר, מִפְּנֵי שֶׁחָמָאס לֹא מַמָּשׁ שׁוֹלֵט בָּרְצוּעָה וּבַגּוֹרְמִים הַסּוֹרְרִים שֶׁמְּנַסִּים לִגְרוֹר אוֹתוֹ לְמִלְחָמָה.
יִחְיָא סִינַוָּואר רוֹצָה בְּהַסְדָּרָה שֶׁתְּחַלֵּץ אֶת אֶזְרְחֵי הָרְצוּעָה מִמְּצוּקָתָם הַחֶבְרָתִית וְהַכַּלְכָּלִית, וּתְאַפְשֵׁר לַזְּרוֹעַ הַצְּבָאִית שֶׁל חָמָאס לְהִתְכּוֹנֵן כַּהֲלָכָה לְמַעֲרָכָה גְּדוֹלָה.
מֶמְשֶׁלֶת יִשְׂרָאֵל בֶּטַח שֶׁאֵינָהּ רוֹצָה בְּמִלְחָמָה, אֲבָל כָּל הַמְּעוֹרָבִים עֲלוּלִים לְהִידַּרְדֵּר אֵלֶיהָ בִּגְלַל אֵירוּעַ אוֹ שַׁרְשֶׁרֶת אֵירוּעִים שֶׁיָּצְאוּ מִשְּׁלִיטָה וְהִסְלִימוּ.

כֵּן מַעֲרֶכֶת בְּחִירוֹת שְׁלִישִׁית אוֹ לֹא מַעֲרֶכֶת בְּחִירוֹת שְׁלִישִׁית, הַהִידַּרְדְּרוּת הִיא אֶפְשָׁרוּת שֶׁחַיָּיבִים לְהִתְכּוֹנֵן אֵלֶיהָ בִּטְוַוח הַזְּמַן הַמִּיָּידִי.
לָכֵן אַצְבִּיעַ עַל הַלִּיקּוּיִים הָעִיקָּרִיִּים בְּשִׁישָּׁה תְּחוּמִים שֶׁבָּהֶם תְּלוּיָה מוּכָנוּת מְדִינַת יִשְׂרָאֵל וְהָעוֹרֶף לַמִּלְחָמָה.
הַשְּׁאֵלָה הִיא כָּאָמוּר לֹא אִם נְנַצֵּחַ בַּמִּלְחָמָה, אֶלָּא אֵיזֶה מְחִיר יְשַׁלֵּם הָעוֹרֶף עַד שֶׁהַפְסָקַת אֵשׁ תִּיכָּנֵס לְתָוקְפָהּ, וְעִם אִילּוּ קְלָפִים תִּתְיַישֵּׁב מֶמְשֶׁלֶת יִשְׂרָאֵל אֶל שׁוּלְחַן הַמּוּ"מ הַמְּדִינִי עַל תְּנַאי הַפְסָקַת הָאֵשׁ וְהַמַּצָּב שֶׁיִּשְׂרוֹר אַחֲרֶיהָ.

1. מַעֲרַךְ הַהֲגָנָה הָאֲוִוירִית (מִתְקֶפֶת רַחֲפָנִים בִּשְׁמֵי יִשְׂרָאֵל)
הַתְּחוּם הָרִאשׁוֹן הוּא הַהֲגָנָה הָאֲוִוירִית, אוֹ מָה שֶׁמְּכוּנָּה "הַהֲגָנָה הָאַקְטִיבִית" מִפְּנֵי רָקֵטוֹת וְטִילִים.
הַמַּכְשֵׁלָה הָעִיקָּרִית בִּתְחוּם זֶה הִיא שֶׁשְּׂמִיכַת הַהֲגָנָה הָאַקְטִיבִית הַמְּגִינָּה עָלֵינוּ הִיא קְצָרָה מִדַּי; אֵין מַסְפִּיק אֶמְצָעִי גִּילּוּי, אֵין מַסְפִּיק סוֹלְלוֹת וּמְשַׁגְּרִים, וּמִסְפַּר הַמְּיָירְטִים שֶׁל כִּיפַּת בַּרְזֶל, קָלַע דָּוִד, חֵץ 2, חֵץ 3 וְיַהֲלוֹם (פַּטְרִיוֹט) אֵינוֹ מְסַפֵּק לֹא רַק מוּל מִסְפַּר הַטִּילִים וְהָרָקֵטוֹת הַבַּלִּיסְטִיִּים שֶׁיֵּשׁ לַחִיזְבַּאלְלַה, לְמִשְׁמְרוֹת הַמַּהְפֵּכָה וְלַמִּילִיצְיוֹת הַשִּׁיעִיּוֹת הָעוּבְדּוֹת עֲבוּרָם (וְגַם לְחָמָאס וְלַגִּ'יהָאד הָאִיסְלָאמִי הַפָלַסְטִינִי בְּעַזָּה) - הַמַּצָּב יִהְיֶה אַף חָמוּר בְּהַרְבֵּה אִם חִיזְבַּאלְלַה וְהָאִירָאנִים יַצְלִיחוּ לְקַדֵּם אֶת פְּרוֹיֶקְט שִׁיפּוּר הַדִּיּוּק שֶׁל הַטִּילִים וְהָרָקֵטוֹת שֶׁהֵם דּוֹחֲפִים בְּכָל הַכּוֹחַ.

נִיסּוּי חֵץ 3.
הַכִּיסּוּי אֵינוֹ הֶרְמֵטִי (צִילּוּם: אֲגַף דּוֹבְרוּת וְהַסְבָּרָה בְּמִשְׂרַד הַבִּיטָּחוֹן)
כְּמוֹ כֵן חַיָּיבִים לְהָבִיא בְּחֶשְׁבּוֹן שֶׁכְּבָר בָּעִימּוּת הַקָּרוֹב, אֲפִילּוּ אִם יִהְיֶה מְקוֹמִי וְלֹא יִידַּרְדֵּר לַמִּלְחָמָה, יוֹפִיעוּ בִּשְׁמִי יִשְׂרָאֵל טִילֵי שִׁיּוּט וּמָל"טַיְם תּוֹקְפִים-מִתְאַבְּדִים כְּמוֹ אֵלֶּה שֶׁאִירָאן הִפְעִילָה נֶגֶד סָעוּדְיָה, וְגַם רַחֲפָנִים מִכָּל הַסּוּגִים, כּוֹלֵל כָּאֵלֶּה שֶׁיּוֹדְעִים לְהַשְׁלִיךְ מִטְעָנִים קְטַנִּים שֶׁל חוֹמֶר נֶפֶץ עַל מַטָּרוֹת יִשְׂרְאֵלִיּוֹת וְרַחֲפָנִים מִתְאַבְּדִים, שֶׁמְּכִילִים עֲשָׂרָה קִילוֹגְרָם חוֹמֶר נֶפֶץ וְיוֹתֵר.

יֵירוּט הַטִּילִים וְהָרָקֵטוֹת הַבַּלִּיסְטִיִּים הַיְּשָׁנִים, וְגַם הָאֶמְצָעִים הַחֲדָשִׁים הָאֵלּוּ, מַצְרִיךְ יְכוֹלוֹת וְכַמּוּיוֹת שֶׁמַּעֲרַךְ הַהֲגָנָה הָאֲוִוירִי שֶׁל צַהַ"ל, שֶׁפּוֹעֵל בְּמִסְגֶּרֶת חֵיל הָאֲוִויר, יִתְקַשֶּׁה לְגַיֵּיס.
כְּדֵי לְיָירֵט כטב"מים אוֹ טִילֵי שִׁיּוּט אֶפְשָׁר לְהַפְעִיל כְּנֶגְדָּם גַּם מְטוֹסִים וּמַסּוֹקִים, אֲבָל זֶה עִנְיָין יָקָר, וּבְעִיקָּר אֲנַחְנוּ נִרְצֶה שֶׁכְּלִי הֵטִיס שֶׁל חֵיל הָאֲוִויר לֹא יִתְעַסְּקוּ עִם כטב"מים, טִילֵי שִׁיּוּט וְרַחֲפָנִים, אֶלָּא יֵיצְאוּ לִתְקוֹף אֶת אֲתָרֵי הַשִּׁיגּוּר שֶׁל עֶשְׂרוֹת אַלְפֵי הָרָקֵטוֹת וְהַטִּילִים שֶׁמְּשׁוּגָּרִים לְעֶבְרֵנוּ.

2. הַתְקָפָה (אֵיךְ מְיַישְּׂמִים אֶת דּוֹקְטְרִינַת הֲדַאחְיַיה)
עֶקְרוֹן הַמִּלְחָמָה הָעַתִּיק שֶׁלְּפִיו הַהַתְקָפָה הִיא הַהֲגָנָה הַטּוֹבָה בְּיוֹתֵר תָּקַף גַּם לְגַבֵּי הָאִיּוּמִים הַנִּשְׁקָפִים מֵהָאֲוִויר לָעוֹרֶף הַיִּשְׂרְאֵלִי.
אֵין סָפֵק שֶׁהָעֶלְיוֹנוּת הַמּוֹדִיעִינִית, הָאֲוִוירִית וְהַטֶּכְנוֹלוֹגִית שֶׁל יִשְׂרָאֵל מַעֲנִיקָה לְצַהַ"ל בִּכְלָל וּלְחֵיל הָאֲוִויר בִּפְרָט כֵּלִים רַבֵּי עָוצְמָה כְּדֵי לְשַׁתֵּק בִּמְהִירוּת אֲתָרֵי שִׁיגּוּר שֶׁל רָקֵטוֹת, כטב"מים, טִילֵי שִׁיּוּט וְרַחֲפָנִים.
וְאוּלָם, יֶשְׁנָם שְׁנֵי גּוֹרְמִים מְעַכְּבִים שֶׁצָּרִיךְ לְהִתְחַשֵּׁב בָּהֶם.

הָרִאשׁוֹן הוּא שֶׁלְּפָחוֹת בַּיָּמִים הָרִאשׁוֹנִים, חֵיל הָאֲוִויר וְצַהַ"ל יִצְטָרְכוּ לִפְעוֹל כְּשֶׁכָּל שְׂדוֹת הַתְּעוּפָה, רוֹב מַחְסְנֵי הַחֵירוּם, מִתְקְנֵי הַבַּקָּרָה וְאִיסּוּף הַמּוֹדִיעִין נִמְצָאִים תַּחַת מַטָּחִים כְּבֵדִים שֶׁל טִילִים, רָקֵטוֹת, מַל"טַיְם וְרַחֲפָנִים.
חֵיל הָאֲוִויר וְגַם יְחִידוֹת זְרוֹעַ הַיַּבָּשָׁה שֶׁל צַהַ"ל מִתְאַמְּנִים לְהִתְגַּיֵּיס וּלְהַגִּיעַ לַחֲזִית תּוֹךְ כְּדֵי סְפִיגָה שֶׁל אֵשׁ עוֹיֶנֶת, אֲבָל זֶה מֵאֵט אֶת פְּעוּלָּתָם.
חוּץ מִזֶּה, חֵיל הָאֲוִויר יִצְטָרֵךְ לְיַיצֵּר לְעַצְמוֹ חוֹפֶשׁ פְּעוּלָּה בִּשְׁמִי לְבָנוֹן, סוּרְיָה וְעִירָאק בְּאֶמְצָעוּת טִיפּוּל מָהִיר בְּמַעַרְכוֹת הַהֲגָנָה הָאֲוִוירִית שֶׁל הָאוֹיֵב.
גַּם זֶה יָאֵט אֶת זְמַן הַתְּגוּבָה וְאֶת הַשְׁמָדַת יְכוֹלוֹת הַשִּׁיגּוּר שֶׁל הָאוֹיֵב, וְיַאֲרִיךְ אֶת מֶשֶׁךְ הַזְּמַן שֶׁבּוֹ הָעוֹרֶף הָאֶזְרָחִי עָלוּל לִסְפּוֹג.
הַהֶרֶס בְּדַאחְיַיה בְּמִלְחֶמֶת לְבָנוֹן הַשְּׁנִיָּיה 
הַגּוֹרֵם הַשֵּׁנִי שֶׁמַּכְבִּיד עַל צַהַ"ל הוּא מִשְׁפָּטִי-מוּסָרִי.
כָּל צְבָאוֹת הַטֵּרוֹר שֶׁעִימָּם נִצְטָרֵךְ לְהִתְמוֹדֵד פּוֹעֲלִים מִתּוֹךְ רִיכּוּזֵי אוּכְלוּסִיָּיה אֶזְרָחִית וּבְחָסוּתָהּ.
כְּדֵי לְשַׁתֵּק אֶת הָאֵשׁ עַל הָעוֹרֶף הַיִּשְׂרְאֵלִי צְרִיכִים הַמֶּמְשָׁלָה וְהַקַּבִּינֵט לְקַבֵּל כְּבָר הַיּוֹם הַחְלָטָה לְהָסִיר הַרְבֵּה מֵהַמִּגְבָּלוֹת שֶׁכּוֹבְלוֹת אֶת יְדֵי צַהַ"ל כְּשֶׁהוּא פּוֹעֵל לְהַשְׁמָדַת מַטָּרוֹת בְּתוֹךְ שֶׁטַח אֶזְרָחִי.
 
בְּצַהַ"ל יֵשׁ פָּחוֹת אוֹ יוֹתֵר קוֹנְצֶנְזוּס בַּשְּׁאֵלָה הַזּוֹ.
בַּמַּטֶּה הַכְּלָלִי אוֹמְרִים כְּבָר שָׁנִים שֶׁבַּמִּקְרֶה שֶׁהָעוֹרֶף הַיִּשְׂרְאֵלִי יִהְיֶה נָתוּן לְמִתְקָפָה מַסִּיבִית, תּוּפְעַל דּוֹקְטְרִינַת הֲדַאחְיַיה שֶׁנִּיסֵּחַ אַלּוּף פִּיקּוּד צְפוֹן גָּדִי אַיְיזֶנְקוֹט אַחֲרֵי מִלְחֶמֶת לְבָנוֹן הַשְּׁנִיָּיה.

הַדּוֹקְטְרִינָה הַזֹּאת גּוֹרֶסֶת שֶׁכָּל מָקוֹם שֶׁמִּמֶּנּוּ יַפְעִיל הָאוֹיֵב אֶת יְכוֹלוֹתָיו, כּוֹלֵל בְּסַיְיבֶּר, יוּתְקַף וְיֵיהָרֵס גַּם אִם יִשְׁכּוֹן בְּלֵב אוּכְלוּסִיָּיה אֶזְרָחִית; יֵיעָשֶׂה נִיסָּיוֹן לְמַזְעֵר אֶת הַפְּגִיעָה בָּאוּכְלוּסִיָּיה הָאֶזְרָחִית, אֲבָל לֹא עַל חֶשְׁבּוֹן בִּיצּוּעַ הַמְּשִׂימָה, שֶׁהִיא הַשְׁמָדַת הַמְּשַׁגְּרִים וְהָאֲתָרִים שֶׁמֵּהֶם יוֹרִים עַל הָעוֹרֶף הַיִּשְׂרְאֵלִי.
3. תִּמְרוֹן קַרְקָעִי (כְּנִיסָה לִלְבָנוֹן וּלְסוּרְיָה)

חֲדִירָה קַרְקָעִית מְהִירָה שֶׁל כּוֹחוֹת מְשׁוּרְיָינִים שֶׁל צַהַ"ל לְתוֹךְ לְבָנוֹן, סוּרְיָה וּרְצוּעַת עַזָּה, וְהַפְעָלַת כּוֹחוֹת בְּעוֹמֶק לְבָנוֹן וְסוּרְיָה, תּוֹצִיא מִכְּלַל פְּעוּלָּה - בְּאוֹפֶן מָהִיר יַחֲסִית - אֶת הַמַּעֲרָכִים שֶׁל הָאוֹיֵב.
הַנִּיסָּיוֹן הוֹכִיחַ שֶׁבְּכָל מָקוֹם שֶׁצַּהַ"ל הִגִּיעַ אֵלָיו - אוֹ אֲפִילּוּ לְפַאֲתָיו – פַּחַת מִסְפַּר הַשִּׁיגּוּרִים בְּאוֹפֶן דְּרַסְטִי, מָה שֶׁכַּמּוּבָן מְקַצֵּר אֶת מֶשֶׁךְ הַלְּחִימָה וְאֶת הַזְּמַן שֶׁבּוֹ הָעוֹרֶף סוֹפֵג אֵשׁ.

אֲבָל גַּם בְּעִנְיָין זֶה צָרִיךְ לִזְכּוֹר: הַתִּמְרוּן עָלוּל לְהִתְעַכֵּב, בְּעִיקָּר בִּגְלַל מַטְּחֵי הָרָקֵטוֹת וּפְגִיעוֹת בְּמַחְסְנֵי הַחֵירוּם וּבְעוֹרְקֵי הַתַּחְבּוּרָה.
חוּץ מִזֶּה, לְצַהַ"ל הַסָּדִיר יֵשׁ יְכוֹלוֹת טוֹבוֹת, אֲבָל הַשְּׁאֵלָה הִיא אִם מַעֲרַךְ הַמִּילּוּאִים וְהַמַּעֲרָךְ הַלּוֹגִיסְטִי מְאוּמָּנִים מַסְפִּיק וַעֲרוּכִים נָכוֹן כְּדֵי לִתְמוֹךְ בְּתִמְרוֹן קַרְקָעִי מַסִּיבִי בִּשְׁתֵּי חֲזִיתוֹת (אוּלַי גַּם בַּגָּדָה הַמַּעֲרָבִית) וּבְעוֹמֶק מַעַרְכֵי הָאוֹיֵב.

פְּעִילוּת בְּשֶׁטַח הָאוֹיֵב עֲלוּלָה לְהִתְעַכֵּב בִּגְלַל הַפְּגִיעָה בַּמַּחְסָנִים וּבָעוֹרֶף 
עַד כָּאן בְּמָה שֶׁנּוֹגֵעַ לַיְּכוֹלוֹת וְלַפְּעִילוּת הָאַקְטִיבִית שֶׁל צַהַ"ל, שֶׁנּוֹעֲדָה לְקַצֵּר אֶת מֶשֶׁךְ הַלְּחִימָה וּלְצַמְצֵם אֶת הַנֶּזֶק שֶׁיִּיגָּרֵם לְתִפְקוּד הָעוֹרֶף.
וְאוּלָם, נְקוּדַּת הַתּוּרְפָּה הָאֲמִיתִּית שֶׁל מְדִינַת יִשְׂרָאֵל הִיא הַהֵיעָרְכוּת שֶׁל הָעוֹרֶף הָאֶזְרָחִי לִסְפִיגָה, לְחִילּוּץ וּלְהַצָּלָה, וּלְקִיּוּם רְצִיפוֹת תִּפְקוּדִית שֶׁל הַמֶּשֶׁק בְּיִשְׂרָאֵל גַּם בִּתְקוּפוֹת חֵירוּם.

4. מִיגּוּן הָאוּכְלוּסִיָּיה (פָּארְסַת תָּמָ"א 38)
אֵין טַעַם לִסְפּוֹר לְכַמָּה מִמְשְׁקֵי הַבַּיִת בְּיִשְׂרָאֵל יֵשׁ ממ"דַּיָּם אוֹ מִקְלָטִים לָרוּץ אֲלֵיהֶם בַּזְּמַן שֶׁהַסִּירֵנוֹת עוֹלוֹת וְיוֹרְדוֹת.
אֶמְנֶה רַק שָׁלוֹשׁ עוֹבְדוֹת שֶׁצְּרִיכוֹת לְעוֹרֵר בַּצִּיבּוּר הַיִּשְׂרְאֵלִי דְּאָגָה עֲמוּקָּה.
הָרִאשׁוֹנָה הִיא שֶׁבִּדְרוֹם, בַּנֶּגֶב הַמַּעֲרָבִי, בִּטְוָוח שֶׁל שִׁבְעָה קִילוֹמֶטְרִים מִגְּבוּל רְצוּעַת עַזָּה וּבְעִיקָּר בִּטְוָוחִים שֶׁל 40 קִילוֹמֶטֶר, לְיוֹתֵר מִשְּׁלִישׁ הָאוּכְלוּסִיָּיה אֵין מֶרְחָב מוּגָן שֶׁאֵלָיו נִיתָּן לְהִימָּלֵט בִּטְוָוח זְמַן שֶׁבֵּין 15 שְׁנִיּוֹת לִשְׁתֵּי דַּקּוֹת.

הָעוּבְדָּה הַשְּׁנִיָּיה הִיא שֶׁלָּרוֹב הָאוּכְלוּסִיָּיה בִּצְפוֹן הָאָרֶץ אֵין מֶרְחָבִים מוּגַנִּים כְּלָל.
הַמַּצָּב חָמוּר בִּמְיוּחָד בְּקֶרֶב הָאוּכְלוּסִיָּיה הָעַרְבִית, אֲבָל גַּם בְּיִישּׁוּבִים אֲחֵרִים אֵין מַסְפִּיק ממ"דַּיָּם וּמִקְּלָטִים.
כְּשַׂר בִּיטָּחוֹן יָצָא אֲבִיגְדוֹר לִיבֶּרְמָן בְּיָוזְמָה מְבוֹרֶכֶת בַּתְּחוּם, וּכְתוֹצָאָה מִמֶּנָּה הֶחֱלִיטָה הַמֶּמְשָׁלָה לִפְנֵי יוֹתֵר מִשָּׁנָה לְהַקְצוֹת 5 מִילְיַארְד שֶׁקֶל עַל פְּנֵי עֶשֶׂר שָׁנִים לַמִּיגּוּן הַיִּישּׁוּבִים וְהַמִּתְקָנִים הַצִּיבּוּרִיִּים בַּצָּפוֹן.
לִיבֶּרְמָן הָפַךְ אֶת הַנּוֹשֵׂא לְגוּלַּת הַכּוֹתֶרֶת שֶׁל תִּפְקוּדוֹ בְּמִשְׂרַד הַבִּיטָּחוֹן, וְעַל כָּךְ מַגִּיעִים לוֹ שְׁבָחִים, אֲבָל בֵּינְתַיִים נִשְׁאֲרָה הַחְלָטַת הַמֶּמְשָׁלָה עַל הַנְּיָיר וְלֹא הוּחַל בְּבִיצּוּעַ.
הַשְּׁנָתַיִים שֶׁחָלְפוּ מֵאָז עֲלוּלוֹת לְהִתְבָּרֵר כְּעִיכּוּב שֶׁיִּגְרוֹם בְּכִייָּה לְדוֹרוֹת, תַּרְתֵּי מַשְׁמָע.

עוּבְדָּה שְׁלִישִׁית: תָּוכְנִית תָּמָ"א 38 לַמִּיגּוּן וְחִיזּוּק מִבְנִים הָיְיתָה אֲמוּרָה לְיַיצֵּר מַצָּב שֶׁבּוֹ הָאֶזְרָחִים וְהַיַּזָּמִים מְחַזְּקִים מִבְנִים יְשָׁנִים וּבוֹנִים בָּהֶם ממ"דַּיָּם בְּמִסְגֶּרֶת הִתְחַדְּשׁוּת עִירוֹנִית.
הֵם יְכוֹלִים לְהוֹסִיף קוֹמוֹת וְדִירוֹת וְלִצְבּוֹר רְוָוחִים נָאִים, וּבִתְמוּרָה הַמֶּמְשָׁלָה פּוֹטֶרֶת אֶת עַצְמָהּ מֵהַצּוֹרֶךְ לְהַקְצוֹת כְּסָפִים מִתַּקְצִיבָהּ לִבְנִיַּית אוֹתָם ממ"דַּיָּם.
חִיזּוּק הַמִּבְנִים נָחוּץ לֹא רַק לַהֲגָנָה מִפְּנֵי הָאִיּוּם הַבַּלִּיסְטִי, אֶלָּא גַּם כְּדֵי לַהֲפוֹךְ אוֹתָם לַעֲמִידִים יוֹתֵר בִּפְנֵי רְעִידוֹת אֲדָמָה.

הַתָּוכְנִית הִצְלִיחָה מֵעַל לַמְּשׁוֹעָר - בִּזְכוּת תָּמָ"א 38 נוֹסְפוּ 50 אֶלֶף ממ"דַּיָּם בְּרַחֲבֵי יִשְׂרָאֵל בַּשָּׁנִים הָאַחֲרוֹנוֹת - אֲבָל לָאַחֲרוֹנָה הֶחֱלִיטָה הַמֶּמְשָׁלָה לְהַפְסִיק אֶת הַתָּוכְנִית.
מַדּוּעַ? מִפְּנֵי שֶׁרָאשֵׁי הָרָשׁוּיוֹת הַמְּקוֹמִיּוֹת מִתְנַגְּדִים לְהוֹסָפַת דִּירוֹת בַּאֲזוֹרֵי הַהִתְחַדְּשׁוּת הָעִירוֹנִית מֵאַחַר שֶׁהַתַּשְׁתִּיּוֹת הָעִירוֹנִיּוֹת לֹא עוֹמְדוֹת בְּתוֹסֶפֶת הַדַּיָּירִים: אֵין מַסְפִּיק בָּתֵּי סֵפֶר, אֵין מַסְפִּיק כְּבִישִׁים וְאֵין מַסְפִּיק תַּשְׁתִּיּוֹת אֲחֵרוֹת.
רַק בְּלַחֲצָם שֶׁל תַּת-אַלּוּף (מִיל') זְאֵב צוּק-רָם, שֶׁשִּׁימֵּשׁ עַד לִפְנֵי כְּשָׁבוּעַ רֹאשׁ רח"ל (רָשׁוּת הַחֵירוּם הַלְּאוּמִּית), וְשֶׁל פִּיקּוּד הָעוֹרֶף הוּחְלַט לִדְחוֹת אֶת מוֹעֵד הַסִּיּוּם שֶׁל תָּמָ"א 38 בְּעוֹד שְׁנָתַיִים.

וַעֲדַיִין, הַשּׁוּרָה הַתַּחְתּוֹנָה הִיא זוֹ: יוֹתֵר מִמַּחֲצִית מֵאֶזְרְחֵי יִשְׂרָאֵל אֵינָם מְמוּגָּנִים וְאֵינָם עֲרוּכִים לִסְפִיגַת מַטָּחִים שֶׁל מֵאוֹת טִילִים וְרָקֵטוֹת בְּמֶשֶׁךְ שָׁבוּעַ לְפָחוֹת.

5. רְצִיפוּת תִּפְקוּדִית (קְרִיסַת הַחַיִּים הָאֶזְרָחִיִּים)

מַשְׁמָעוּת הַמּוּנָּח "רְצִיפוּת תִּפְקוּדִית" הִיא שֶׁהַמֶּשֶׁק הַיִּשְׂרְאֵלִי וְתַשְׁתִּיּוֹתָיו, וְהַמֶּשֶׁק הצה"לי וְתַשְׁתִּיּוֹתָיו (כּוֹלֵל הָרֵזֶרְבוֹת לִשְׁעַת חֵירוּם), מְסוּגָּלִים לְסַפֵּק אֶת הַצְּרָכִים הַחִיּוּנִיִּים שֶׁל הָאוּכְלוּסִיָּיה הָאֶזְרָחִית וְאֶת מַאֲמַץ הַלְּחִימָה שֶׁל צַהַ"ל גַּם תַּחַת מַטְּחֵי רָקֵטוֹת טִילִים מִכָּל הַסּוּגִים.
בָּרוּר לְגַמְרֵי שֶׁהַמֶּשֶׁק הַכַּלְכָּלִי כּוּלּוֹ לֹא יָכוֹל לְתַפְקֵד בְּאוֹפֶן נוֹרְמָלִי בִּזְמַן מִלְחָמָה, אֲבָל הָאוּכְלוּסִיָּיה צְרִיכָה לְקַבֵּל חַשְׁמַל, מַיִם וּמָזוֹן, בָּתֵּי הַחוֹלִים וְהַשֵּׁירוּתִים הָרְפוּאִיִּים וְהַמִּשְׁטָרָה צְרִיכִים לְתַפְקֵד, וְכָךְ גַּם שֵׁירוּתֵי הַחֵירוּם וְהַהַצָּלָה שֶׁל פִּיקּוּד הָעוֹרֶף.

חוּלְיָה חִיּוּנִית בְּמַעֲרֶכֶת הָרְצִיפוּת הַתִּפְקוּדִית הֵן הָרָשׁוּיוֹת הַמְּקוֹמִיּוֹת, שֶׁיִּצְטָרְכוּ לְהַמְשִׁיךְ לְתַפְקֵד גַּם תַּחַת אֵשׁ, בְּעִיקָּר בִּצְפוֹן הָאָרֶץ וּבִדְרוֹמָהּ.
בְּמִלְחֶמֶת לְבָנוֹן הַשְּׁנִיָּיה רָאִינוּ מִקְרִים לֹא מְעַטִּים שֶׁבָּהֶם רָשׁוּיוֹת מְקוֹמִיּוֹת חָדְלוּ לְתַפְקֵד, וְנַדְבָנִים כְּגוֹן אַרְקָדִי גַּאיְדָּמָק הִצִּילוּ אֶת הַמַּצָּב עַל יְדֵי פִּינּוּי אוּכְלוּסִיָּיה, בְּעִיקָּר יְלָדִים וְנָשִׁים, מֵאֲזוֹרִים מוּפְגָּזִים.

בְּעִקְבוֹת אֵירוּעֵי קַיִץ 2006 הִתְחַדְּדָה הַשְּׁאֵלָה מִי אַחְרַאי לִתְקוּפוֹת מִלְחָמָה וְחֵירוּם וְעַל הָרְצִיפוּת הַתִּפְקוּדִית שֶׁל הָעוֹרֶף הָאֶזְרָחִי וְהָעוֹרֶף הַצְּבָאִי.
נַעֲשָׂה בָּרוּר לְגַמְרֵי שֶׁצָּרִיךְ בַּעַל בַּיִת, שֶׁיְּכַוֵּון וְיִתְעַדֵּף אֶת פְּעִילוּת הָרָשׁוּיוֹת הָאֶזְרָחִיּוֹת וְהַצְּבָאִיּוֹת וְיִתְאַם בֵּינֵיהֶן
יְחִידַת הַחִילּוּץ וְהַהַצָּלָה שֶׁל פִּיקּוּד הָעוֹרֶף.
כְּשִׁירוּת נְמוּכָה בְּמִילּוּאִים (צִילּוּם: דּוֹבֵר צַהַ"ל)
"צָרִיךְ גּוֹרֵם אֶחָד", אוֹמֵר תָּאָ"ל (מִיל') צוּק-רָם, "שֶׁיַּחֲלִיט לְהֵיכָן מֵהָאֲזוֹרִים שֶׁנִּפְגְּעוּ צָרִיךְ לְתַעֲדֵף אֶת מַאֲמַצֵּי חֶבְרַת הַחַשְׁמַל, לְשַׁקֵּם אֶת הַזֶּרֶם, לְהַחֲלִיט אֵיךְ יָועָבְרוּ מַיִם לַמְּקוֹמוֹת שֶׁנִּפְגְּעוּ וּלְאָן לִשְׁלוֹחַ אֶת הַמִּשְׁטָרָה".
כְּמִי שֶׁעָמַד עַד לִפְנֵי כַּמָּה יָמִים בְּרֹאשׁ רח"ל, הוּא מוּדְאָג מִכָּךְ שֶׁעַד הַיּוֹם אֵין הַחְלָטָה עַל חֲקִיקָה בְּרוּרָה שֶׁמַּסְדִּירָה אֶת תִּפְקוּד הָעוֹרֶף וְהָרְצִיפוּת הַתִּפְקוּדִית שֶׁלּוֹ בִּתְקוּפַת מִלְחָמָה.
לָכֵן, גַּם בַּמִּלְחָמָה הַבָּאָה, שֶׁאוּלַי תִּקְרָה בַּזְּמַן הַלֹּא רָחוֹק, נִרְאֶה אֶת הַבָּלָגָן הָרָגִיל - הָאִלְתּוּרִים וְהַמֶּחְדָּלִים בְּהֵיעָרְכוּת הָעוֹרֶף שֶׁעֲלֵיהֶם מַתְרִיעִים מְבַקְּרֵי הַמְּדִינָה פַּעַם אַחַר פַּעַם.

עַל הֵיעָרְכוּת הָעוֹרֶף אַחְרָאִים שְׁנֵי גּוֹרְמִים: פִּיקּוּד הָעוֹרֶף, שֶׁאַחְרַאי עַל הַצָּלַת נְפָשׁוֹת בְּאֶמְצָעוּת יְחִידוֹת הַחִילּוּץ וְהַהַצָּלָה שֶׁלּוֹ, ורח"ל - שֶׁאַחְרָאִית עַל הָרְצִיפוּת הַתִּפְקוּדִית.
הַהַפְרָדָה הַזּוֹ, שֶׁעֲדַיִין קַיֶּימֶת לְמַרְבֵּה הַצַּעַר, מְבִיאָה לְכָךְ שֶׁשְּׁנֵי הַגּוֹרְמִים שֶׁאַחְרָאִים עַל הֵיעָרְכוּת הָעוֹרֶף פּוֹעֲלִים לְלֹא תֵּיאוּם וּלְלֹא גּוֹרֵם מִתְכַּלֵּל אֶחָד שֶׁיָּכוֹל לִקְבּוֹעַ סִדְרֵי עֲדִיפוּיוֹת.
זֶה גּוֹרֵם לְמַחֲזוֹת הַמְּבִישִׁים שֶׁאֲנַחְנוּ עֵדִים לָהֶם לִפְעָמִים, מֵאָז מִלְחֶמֶת הַמִּפְרָץ הָרִאשׁוֹנָה בְּ-1991 וְעַד לְמִבְצָע "חֲגוֹרָה שְׁחוֹרָה", מִפְּנֵי שֶׁפִּיקּוּד הָעוֹרֶף הִתְמַקֵּד - בְּצֶדֶק מִבְּחִינָתוֹ - בְּמִזְעוּר הַסַּכָּנָה לְחַיֵּי אָדָם, וְהִתְחַשֵּׁב פָּחוֹת בַּצּוֹרֶךְ שֶׁל הַמֶּשֶׁק לְהַמְשִׁיךְ לְתַפְקֵד.

הַנֶּזֶק לֹא הָיָה נוֹרָא מִפְּנֵי שֶׁמְּדוּבָּר בְּיָמִים סְפוּרִים וּבָאֵשׁ רַקְטִית דְּלִילָה יַחֲסִית מֵעַזָּה.
בַּמִּלְחָמָה בִּשְׁתֵּי חֲזִיתוֹת וְאוּלַי יוֹתֵר, שֶׁתִּימָּשֵׁךְ יָמִים אֲרוּכִּים, יִהְיֶה קָשֶׁה מְאוֹד בְּלִי שֶׁגּוֹרֵם אֶחָד יִהְיֶה אַחְרַאי הֵן עַל הַחִילּוּץ וְהַהַצָּלָה וְהֵן עַל הָרְצִיפוּת הַתִּפְקוּדִית שֶׁל הָעוֹרֶף.
דְּבָרִים דּוֹמִים שֶׁל הָאַלּוּף (מִיל') יִצְחָק בְּרִיק, שֶׁהִבִּיעַ בִּיקּוֹרֶת מַדְאִיגָה וְהִזְהִיר מִפְּנֵי מוּכָנוּתוֹ הַלְּקוּיָה שֶׁל הָעוֹרֶף, כְּבָר הוּכְחוּ לְמַרְבֵּה הַצַּעַר כִּנְכוֹנִים.
לֹא רַק בְּזֶה הוּא צָדַק - כָּאן נִכְנָס הַסְּעִיף הַבָּא.

6. חִילּוּץ וְהַצָּלָה (הַכְּשִׁירוּת הַנְּמוּכָה)
דּוּ"חַ מְבַקֵּר הַמְּדִינָה מִמֶּרֶץ 2018 מְדַבֵּר עַל "מַחְסוֹר קָשֶׁה בְּאֶמְצְעֵי חִילּוּץ וְהַצָּלָה בְּפִיקּוּד הָעוֹרֶף שֶׁל צַהַ"ל" וְעַל "כְּשִׁירוּת נְמוּכָה שֶׁל יְחִידוֹת מִילּוּאִים" שֶׁל פִּיקּוּד הָעוֹרֶף.
כָּל מִילָּה נוֹסֶפֶת מְיוּתֶּרֶת.

יִיתָּכֵן מְאוֹד שֶׁבַּשָּׁנָה הָאַחֲרוֹנָה חָל שִׁיפּוּר בַּתְּחוּם הַזֶּה, אֲבָל הַדְּבָרִים שֶׁכָּתַב אַלּוּף פִּיקּוּד הָעוֹרֶף תָּמִיר יָדָעִי, אִישׁ מְנוּסֶּה וְעֶרְכִּי, וְשֶׁהוּזְכְּרוּ לְעֵיל, צָרִיךְ שֶׁיְּהַדְהֲדוּ וְיִזְכּוּ לִתְשׂוּמֶת לֵב הָרְאוּיָה מִצַּד מְקַבְּלֵי הַהַחְלָטוֹת בִּמְדִינַת יִשְׂרָאֵל, כְּלוֹמַר הַפּוֹלִיטִיקָאִים.

רַבּוֹת נֶאֱמַר וְנִכְתַּב עַל הַשָּׁנָה הָאַחֲרוֹנָה, שֶׁהָיְיתָה שָׁנָה אֲבוּדָה מִנְּקוּדַּת רְאוּתָהּ שֶׁל מַעֲרֶכֶת הַבִּיטָּחוֹן וְנִגְרָם בָּהּ נֶזֶק חָמוּר לַבִּיטָּחוֹן הַלְּאוּמִּי שֶׁל מְדִינַת יִשְׂרָאֵל וְאֶזְרָחֶיהָ.
בִּגְלַל הַפְּלוֹנְטֵר הַפּוֹלִיטִי מִתְעַכְּבוֹת הַחְלָטוֹת חֲשׁוּבוֹת, לְמָשָׁל עַל הַהִצְטַיְּידוּת שֶׁל חֵיל הָאֲוִויר בְּמַסּוֹקֵי סַעַר חֲדָשִׁים שֶׁיַּחֲלִיפוּ אֶת הַיַּסְעוּרִים וְעַל הַהִצְטַיְּידוּת בְּתַמְהִיל שֶׁל עוֹד כַּמָּה עֶשְׂרוֹת מְטוֹסֵי 35-F וּמְטוֹסֵי F-15 מִדְגָּם חָדִישׁ, שֶׁיַּחֲלִיפוּ אֶת כְּלֵי הֵטִיס שֶׁמְּשָׁרְתִים כְּבָר עֶשְׂרוֹת שָׁנִים.

חֵיל הָאֲוִויר יוֹדֵעַ מָה הוּא רוֹצֶה, אֲבָל הַחְלָטָה פוֹרְמָלִית לֹא נָפְלָה כִּי אֵין מִי שֶׁיְּקַבֵּל אוֹתָהּ.
לָכֵן, הַמַּסּוֹקִים וְהַמְּטוֹסִים שֶׁנְּחוּצִים כָּל כָּךְ יַגִּיעוּ כַּנִּרְאֶה רַק אַחֲרֵי הַמִּלְחָמָה הַבָּאָה.
כָּךְ גַּם הַמַּעֲרָכוֹת הַנּוֹסָפוֹת לְגִילּוּי וְיֵירוּט שֶׁל טִילִים, וְצִיּוּד אַחֵר שֶׁצַּהַ"ל זָקוּק לוֹ וְאֵינוֹ יָכוֹל לִרְכּוֹשׁ אוֹתוֹ.
נוֹתַר רַק לְקַוּוֹת שֶׁמִּשֶּׁחִתּוֹת הַ-AGIS הָאָמֵרִיקָנִיּוֹת עִם טִילֵי הַיֵּירוּט וְהַמַּכְ"מַיִם שֶׁעֲלֵיהֶן יַגִּיעוּ בַּזְּמַן, וִיסַיְּיעוּ לְמַעֲרַךְ הַהֲגָנָה הָאֲוִוירִית הַדָּלִיל מִדַּי שֶׁל יִשְׂרָאֵל.

כָּל זֶה טָעוּן תִּיקּוּן.
לַמְרוֹת הַגֵּירָעוֹן הַתַּקְצִיבִי הַגָּדֵל חַיֶּיבֶת מֶמְשֶׁלֶת יִשְׂרָאֵל - בֵּין אִם הִיא מֶמְשֶׁלֶת מַעֲבָר וּבֵין אִם נִבְחֲרָה וְהִיא מְכַהֶנֶת כַּדָּת וְכַדִּין - לְהִתְגַּיֵּיס לַמְּשִׂימָה.
הָאִירָאנִים וְחִיזְבַּאלְלַה לֹא מְחַכִּים.
הַמֶּמְשָׁלָה הַבָּאָה שֶׁתִּיבָּחֵר תִּצְטָרֵךְ לְקַבֵּל הַחְלָטָה קָשָׁה אֲפִילּוּ יוֹתֵר: אִם לְהַפְתִּיעַ אֶת הָאוֹיֵב בְּמִתְקָפָה מַקְדִּימָה, וּבְכָךְ לְסַכֵּל אֶת הָאִיּוּם עַל הָעוֹרֶף הַיִּשְׂרְאֵלִי לִפְנֵי שֶׁהוּא מִתְמַמֵּשׁ.
זוֹהִי הַגְּדוֹלָה מִכָּל הַדִּילֵמוֹת שֶׁבִּפְנֵיהֶן תַּעֲמוֹד הַמֶּמְשָׁלָה הַבָּאָה.

לְנוֹכַח הַלִּיקּוּיִים בְּשֵׁשֶׁת הַתְּחוּמִים הַקְּרִיטִיִּים שֶׁמָּנִיתִי, בָּרוּר שֶׁהַמְּחִיר שֶׁיְּשַׁלֵּם הָעוֹרֶף בַּמִּלְחָמָה הַבָּאָה יִהְיֶה כָּבֵד - וְזֶה לֹא חַיָּיב לִהְיוֹת כָּךְ.