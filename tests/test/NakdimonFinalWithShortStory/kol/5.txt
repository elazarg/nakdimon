שִׁחְרוּר עַל תְּנַאי מִמַּאֲסָר
תַּרְגּוּם: الصفحة بالعربية
הַקְדָּמָה:
אָסִיר עָשׂוּי לִהְיוֹת מְשׁוּחְרָר לִפְנֵי שֶׁהִשְׁלִים אֶת מְלוֹא תְּקוּפַת הַמַּאֲסָר שֶׁנִּגְזְרָה עָלָיו, בִּתְנָאֵי שֶׁלֹּא יַעֲבוֹר עֲבֵירָה נוֹסֶפֶת לְאַחַר שִׁחְרוּרוֹ וּבִתְנָאִים נוֹסָפִים שֶׁיִּיקָּבְעוּ
הַחְלָטָה עַל שִׁחְרוּר עַל תְּנַאי תִּינָּתֵן עַל סְמַךְ שִׁיקּוּלִים הַקְּשׁוּרִים, בֵּין הַיֶּתֶר, לְהִתְנַהֲגוּת הָאָסִיר וְכֵן לַשְּׁאֵלָה אִם שִׁילֵּם בַּמֶּרְכָּז לִגְבִיַּית קְנָסוֹת אֶת הַקְּנָס אוֹ הַפִּיצּוּי לְקּוֹרְבָּן שֶׁהוּטַּל עָלָיו (אִם הוּטַּל) בְּמִסְגֶּרֶת גְּזַר הַדִּין
וַעֲדַת הַשִּׁחְרוּרִים רַשָּׁאִית לְשַׁנּוֹת אֶת תְּנָאֵי הַשִּׁחְרוּר שֶׁל אָסִיר בְּכָל עֵת וְגַם לְבַטֵּל אֶת הַהַחְלָטָה עַל הַשִּׁחְרוּר
אָסִיר יָכוֹל לְבַקֵּשׁ דִּיּוּן חוֹזֵר בְּנוֹשֵׂא שִׁחְרוּר עַל תְּנַאי וְגַם לַעֲתוֹר לְבֵית הַמִּשְׁפָּט כְּנֶגֶד הַחְלָטַת וַעֲדַת הַשִּׁחְרוּרִים
לְמֵידָע נוֹסָף רָאוּ סְעִיפִים 9-2 בְּחוֹק שִׁחְרוּר עַל-תְּנַאי מִמַּאֲסָר, תשס"א-2001
שִׁחְרוּר עַל תְּנַאי הוּא שִׁחְרוּר מִמַּאֲסָר לִפְנֵי שֶׁהָאָסִיר הִשְׁלִים אֶת מְלוֹא תְּקוּפַת הַמַּאֲסָר שֶׁנִּגְזְרָה עָלָיו.
הַתְּנַאי שֶׁבּוֹ מוּתְנָה הַשִּׁחְרוּר הוּא שֶׁהָאָסִיר הַמְּשׁוּחְרָר לֹא יַעֲבוֹר עֲבֵירָה נוֹסֶפֶת, שֶׁהָעוֹנֶשׁ עָלֶיהָ הוּא לְמַעְלָה מִשְּׁלוֹשָׁה חוֹדְשֵׁי מַאֲסָר, בְּמֶשֶׁךְ תְּקוּפַת הַתְּנַאי (הַתְּקוּפָה שֶׁמֵּרֶגַע שִׁחְרוּרוֹ וְעַד לְסִיּוּם תְּקוּפַת הַמַּאֲסָר שֶׁהָיָה נוֹשֵׂא לְפִי גְּזַר הַדִּין אִילּוּלֵא שׁוּחְרַר).
בְּמִקְרֶה שֶׁמְּדוּבָּר בְּשִׁחְרוּר עַל תְּנַאי כְּתוֹצָאָה מֵהַקַּלָּה בָּעוֹנֶשׁ עֵקֶב בַּקָּשָׁה שֶׁל שַׂר הַמִּשְׁפָּטִים אוֹ נְשִׂיא הַמְּדִינָה אוֹ כְּתוֹצָאָה מִקְּצִיבַת עוֹנֶשׁ שֶׁל אֲסִיר עוֹלָם בִּידֵי הַנָּשִׂיא תְּחוּשַׁב תְּקוּפַת הַתְּנַאי בְּאוֹפֶן אַחֵר.
וַעֲדַת הַשִּׁחְרוּרִים רַשָּׁאִית לְהוֹסִיף תְּנָאִים נוֹסָפִים.
אָסִיר שֶׁשּׁוּחְרַר וְהֵפֵר אֶת תְּנָאֵי הַשִּׁחְרוּר, יוּחְזַר לְרִיצּוּי הֶמְשֵׁךְ תְּקוּפַת הַמַּאֲסָר הַמְּקוֹרִית.
שִׁחְרוּר עַל תְּנַאי אֵינוֹ נִיתָּן בְּאוֹפֶן אוֹטוֹמָטִי. וַעֲדַת הַשִּׁחְרוּרִים מַחֲלִיטָה עָלָיו עַל סְמַךְ שִׁיקּוּלִים הַקְּשׁוּרִים בֵּין הַיֶּתֶר לְחוּמְרַת הָעֲבֵירָה, הַרְשָׁעוֹת קוֹדְמוֹת, הִתְנַהֲגוּת הָאָסִיר, חַוַּות דַּעַת שֶׁל הָרָשׁוּת לְשִׁיקּוּם הָאָסִיר, וְכֵן לַשְּׁאֵלָה אִם שִׁילֵּם הָאָסִיר אֶת הַקְּנָס אוֹ הַפִּיצּוּי לְקּוֹרְבָּן שֶׁהוּטַּל עָלָיו בְּמִסְגֶּרֶת גְּזַר הַדִּין (אִם הוּטַּל עָלָיו).
נִיתָּן לְשַׁלֵּם אֶת הַקְּנָס אוֹ אֶת הַפִּיצּוּי לְקוֹרְבַּן הָעֲבֵירָה, שֶׁהוּטְּלוּ עַל הָאָסִיר בְּמִסְגֶּרֶת גְּזַר הַדִּין, בַּמֶּרְכָּז לִגְבִיַּית קְנָסוֹת, וְכָךְ לְהַגְדִּיל אֶת הַסִּיכּוּי שֶׁוַּועֲדַת הַשִּׁחְרוּרִים תַּחְלִיט עַל שִׁחְרוּרוֹ עַל תְּנַאי שֶׁל הָאָסִיר. לְמֵידָע עַל דַּרְכֵי תַּשְׁלוּם רָאוּ תַּשְׁלוּם חוֹב בַּמֶּרְכָּז לִגְבִיַּית קְנָסוֹת, אֲגָרוֹת וְהוֹצָאוֹת.
אוּכְלוּסִיַּית יַעַד וּתְנָאִים מַקְדִּימִים
אֲסִיר הַמַּרְצֶה עוֹנֶשׁ מַאֲסָר שֶׁבֵּין שְׁלוֹשָׁה חֳוֹדָשִׁים לְשִׁישָּׁה חֳודָשִׁים -
נְצִיב שֶׁבָּ"ס רַשַּׁאי לְשַׁחְרֵר עַל תְּנַאי אָסִיר הַנּוֹשֵׂא עוֹנֶשׁ מַאֲסָר לַתְּקוּפָה הָעוֹלָה עַל שְׁלוֹשָׁה חֳוֹדָשִׁים וְאֵינָהּ עוֹלָה עַל שִׁישָּׁה חֳודָשִׁים, הָעוֹנָה עַל שְׁנֵי הַתְּנָאִים הַבָּאִים:
הָאָסִיר נָשָׂא לְפָחוֹת שְׁנֵי שְׁלִישִׁים מִתְּקוּפַת הַמַּאֲסָר שֶׁעָלָיו לָשֵׂאת.
נְצִיב שָׁבָּ"ס שׁוּכְנַע כִּי הָאָסִיר רָאוּי לְשִׁחְרוּר וְכִי שִׁחְרוּרוֹ אֵינוֹ מְסַכֵּן אֶת שְׁלוֹם הַצִּיבּוּר.
אָסִיר הַמַּרְצֶה עוֹנֶשׁ מַאֲסָר שֶׁל לְמַעְלָה מִשִּׁישָּׁה חוֹדָשִׁים -
וַעֲדַת שִׁחְרוּרִים בְּעִנְיָין אֲסִירִים רַשָּׁאִית לְשַׁחְרֵר עַל תְּנַאי אָסִיר הַנּוֹשֵׂא עוֹנֶשׁ מַאֲסָר לַתְּקוּפָה הָעוֹלָה עַל שִׁישָּׁה חֳודָשִׁים, הָעוֹנָה עַל שְׁלוֹשֶׁת הַתְּנָאִים הַבָּאִים:
הָאָסִיר אֵינוֹ אֲסִיר עוֹלָם.
הָאָסִיר נָשָׂא לְפָחוֹת שְׁנֵי שְׁלִישִׁים מִתְּקוּפַת הַמַּאֲסָר שֶׁעָלָיו לָשֵׂאת.
וַעֲדַת הַשִּׁחְרוּרִים שׁוּכְנְעָה כִּי הָאָסִיר רָאוּי לְשִׁחְרוּר וְכִי שִׁחְרוּרוֹ אֵינוֹ מְסַכֵּן אֶת שְׁלוֹם הַצִּיבּוּר.
אָסִיר שֶׁלֹּא הִשְׁלִים שְׁנֵי שְׁלִישִׁים מִתְּקוּפַת מַאֲסָרוֹ -
וַעֲדַת שִׁחְרוּרִים מְיוּחֶדֶת רַשָּׁאִית לְשַׁחְרֵר עַל תְּנַאי אָסִיר שֶׁעוֹד לֹא הִשְׁלִים שְׁנֵי שְׁלִישִׁים מִמַּאֲסָרוֹ אִם הוּא עוֹנֶה עַל שְׁלוֹשֶׁת הַתְּנָאִים הַבָּאִים:
הָאָסִיר אֵינוֹ אֲסִיר עוֹלָם.
הָאָסִיר שׁוֹהֶה בְּמַאֲסָר 25 שָׁנִים לְפָחוֹת.
וַעֲדַת הַשִּׁחְרוּרִים הַמְּיוּחֶדֶת שׁוּכְנְעָה כִּי הָאָסִיר רָאוּי לְשִׁחְרוּר וְכִי שִׁחְרוּרוֹ אֵינוֹ מְסַכֵּן אֶת שְׁלוֹם הַצִּיבּוּר.
אֲסִיר עוֹלָם -
וַעֲדַת שִׁחְרוּרִים מְיוּחֶדֶת רַשָּׁאִית לְשַׁחְרֵר אֲסִיר עוֹלָם אִם הוּא עוֹנֶה עַל שְׁלוֹשֶׁת הַתְּנָאִים הַבָּאִים:
עוֹנְשׁוֹ שֶׁל הָאָסִיר נִקְצָב.
הָאָסִיר נָשָׂא לְפָחוֹת שְׁנֵי שְׁלִישִׁים מֵהַתְּקוּפָה שֶׁנִּקְצְבָה (כּוֹלֵל הַתְּקוּפָה שֶׁבָּהּ שָׁהָה בְּמַעֲצָר בְּעִקְבוֹת הָעֲבֵירוֹת שֶׁבְּגִינָן הוּא נוֹשֵׂא אֶת עוֹנֶשׁ הַמַּאֲסָר).
וַעֲדַת הַשִּׁחְרוּרִים הַמְּיוּחֶדֶת שׁוּכְנְעָה כִּי הָאָסִיר רָאוּי לְשִׁחְרוּר וְכִי שִׁחְרוּרוֹ אֵינוֹ מְסַכֵּן אֶת שְׁלוֹם הַצִּיבּוּר.
שְׁלַבִּי הַהֲלִיךְ:
עִנְיָינוֹ שֶׁל הָאָסִיר יוּבָא בִּפְנֵי וַעֲדַת הַשִּׁחְרוּרִים, וְהִיא תָּדוּן בְּעִנְיָינוֹ וְתִיתֵּן הַחְלָטָתָהּ.
הַחְלָטַת הַוַּועֲדָה תִּהְיֶה מְנוּמֶּקֶת וְתֵיחָתֵם בִּידֵי חַבְרֵי הַוַּועֲדָה.
הֶעְתֵּק הַהַחְלָטָה יִימָּסֵר לָאָסִיר, לְבֹא כּוֹחַ הַיּוֹעֵץ הַמִּשְׁפָּטִי לַמֶּמְשָׁלָה, וְאִם הוּתְנָה הַשִּׁחְרוּר עַל-תְּנַאי בְּהִשְׁתַּתְּפוּת הָאָסִיר בְּתוֹכְנִית שִׁיקּוּמִית, יוֹעֳבַר הֶעְתֵּק הַהַחְלָטָה גַּם לְשֵׁירוּת הַמִּבְחָן אוֹ לָרָשׁוּת לְשִׁיקּוּם הָאָסִיר, לְפִי הָעִנְיָין.
וַעֲדָה שֶׁהֶחֱלִיטָה לְשַׁחְרֵר אָסִיר עַל-תְּנַאי, תִּיתֵּן לְאָסִיר רִישְּׁיוֹן וּבוֹ יְפוֹרְטוּ תְּנָאֵי הַשִּׁחְרוּר. אָסִיר שֶׁשּׁוּחְרַר עַל-תְּנַאי יִישָּׂא עִמּוֹ אֶת רִישְׁיוֹנוֹ בְּכָל תְּקוּפַת הַתְּנַאי, וְיַצִּיגוּ בִּפְנֵי שׁוֹטֵר, עַל פִּי דְּרִישָׁתוֹ.
נוֹכְחוּת וּזְכוּת טִיעוּן בִּדִיּוֹנֵי הַוַּועֲדָה
דִּיּוּן בַּוַּועֲדָה, (מִלְּבַד דִּיּוּן בְּעִנְיָינוֹ שֶׁל אֲסִיר עוֹלָם שֶׁעוֹנְשׁוֹ נִקְצָב אוֹ אָסִיר שֶׁעוֹנְשׁוֹ הוּקַל ע"י נְשִׂיא הַמְּדִינָה אוֹ דִּיּוּן חוֹזֵר בְּעִנְיָינוֹ שֶׁל אָסִיר כָּלְשֶׁהוּ) יִתְקַיֵּים בְּנוֹכְחוּת הָאָסִיר וְעוֹרֵךְ דִּינוֹ (אִם הוּא מְיוּצָּג), וְכֵן בְּנוֹכְחוּת נְצִיג הַיּוֹעֵץ הַמִּשְׁפָּטִי לַמֶּמְשָׁלָה. אִם הִתְקַבְּלָה הַסְכָּמַת נְצִיג הַיּוֹעֵץ הַמִּשְׁפָּטִי לַמֶּמְשָׁלָה לְשִׁחְרוּרוֹ הַמּוּקְדָּם שֶׁל הָאָסִיר אוֹ לְשִׁינּוּי תְּנַאֵי שִׁחְרוּרוֹ שֶׁל אָסִיר עַל פִּי בַּקָּשָׁתוֹ, נִיתָּן לְקַיֵּים אֶת הַדִּיּוּן בַּוַּועֲדָה אַף בְּלֹא נוֹכְחוּת הָאָסִיר אוֹ עוֹרֵךְ דִּינוֹ.
דִּיּוּן בַּוַּועֲדָה בְּבַקָּשָׁה לְקַיֵּים דִּיּוּן חוֹזֵר בְּעִנְיָינוֹ שֶׁל אָסִיר יִתְקַיֵּים שֶׁלֹּא בְּנוֹכְחוּת הַצְּדָדִים.
הַוַּועֲדָה תַּחְלִיט עַל שִׁחְרוּרוֹ עַל-תְּנַאי שֶׁל אָסִיר, כּוֹלֵל עַל שִׁחְרוּרוֹ מִטְּעָמִים רְפוּאִיִּים אוֹ עַל שִׁינּוּי תְּנַאֵי שִׁחְרוּרוֹ שֶׁל אָסִיר שֶׁשּׁוּחְרַר עַל-תְּנַאי, רַק לְאַחַר שֶׁנָּתְנָה לְבֹא כּוֹחַ הַיּוֹעֵץ הַמִּשְׁפָּטִי לַמֶּמְשָׁלָה הִזְדַּמְּנוּת לִטְעוֹן אֶת טַעֲנוֹתָיו.