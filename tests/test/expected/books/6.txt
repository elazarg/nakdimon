הָעֶרֶב שֶׁלִּי נֶהֱרַס.
שְׁנָתִי נָדְדָה.
אִילּוּ הִתְרַחֵשׁ הַדָּבָר בְּפָּרִיז, הוּא הָיָה מַדְאִיג אוֹתִי בָּהּ בְּמִידָּה אֲבָל מְזַעְזֵעַ פָּחוֹת.
הֶחֱרִידָה אוֹתִי הָעוּבְדָּה כִּי הַשִּׂנְאָה הִגִּיעָה אֶל עָרֵי הַשָּׂדֶה, אֶל פְּשׁוּטֵי הָעָם הַתְּמִימִים וְטוֹבֵי הַלֵּב, וְנִנְעֲצָה עָמוֹק בְּלִבָּם.
בַּיָּמִים הַבָּאִים סִיפַּרְתִּי אֶת הָאֶפִּיזוֹדָה לִידִידִים.
רוּבָּם לֹא הִתְיַיחֲסוּ אֵלֶיהָ בְּכוֹבֶד רֹאשׁ: "כַּמָּה לָעַגְנוּ אֲנַחְנוּ, הַצָּרְפָתִים, לַמַּלְכָּה הַשְּׁמֵנָה וִיקְטוֹרְיָה, וְכַעֲבוֹר שְׁנָתַיִים כָּרַתְנוּ בְּרִית עִם אַנְגְּלִיָּה.
אֵינְךָ מַכִּיר אֶת הַצָּרְפָתִים, הַפּוֹלִיטִיקָה אֵינָהּ חוֹדֶרֶת עָמוֹק לְנַפְשָׁם." רַק רוֹלָאן רָאָה זֹאת בְּעֵינַיִים אֲחֵרוֹת: "כְּכָל שֶׁהָעָם תַּם יוֹתֵר, כֵּן קַל יוֹתֵר לְרַמּוֹתוֹ.
מֵאָז נִבְחַר פּוּאַנְקָרֶה, הוּרַע הַמַּצָּב.
הַמַּסָּע שֶׁלּוֹ לְפֵּטֶרְבּוּרְג לֹא יִהְיֶה מַסַּע תַּעֲנוּגוֹת." הֶאֱרַכְנוּ בְּשִׂיחָה עַל קוֹנְגְּרֵס הַסּוֹצְיָאלִיסְטִים הַבֵּינְלְאוּמִּי שֶׁיִּתְכַּנֵּס בַּקַּיִץ בְּוִוינָה, אֲבָל גַּם לְגַבָּיו הָיָה רוֹלָאן סַפְקָן מֵהָאֲחֵרִים: "כַּמָּה מֵהֶם יַחֲזִיקוּ מַעֲמָד כְּשֶׁיּוּדְבְּקוּ צַוֵּוי הַגִּיּוּס, מִי יוֹדֵעַ? אָנוּ חַיִּים בְּיָמִים שֶׁל תְּחוּשׁוֹת הֲמוֹנִיוֹת, שֶׁל הִיסְטֶרִיּוֹת הֲמוֹנִיוֹת, שֶׁאֵין לַחֲזוֹת כְּלָל מֵרֹאשׁ אֶת עוֹצְמָתָן בִּימֵי מִלְחָמָה."