הָאֱמֶת הִיא שֶׁכֹּהֵן הַגָּדוֹל נִכְנַס בִּמְבוּכָה בְּנוֹגֵעַ לַשְּׁאֵלָה מָה יַעֲשֶׂה כַּאֲשֶׁר יִיכָּנְסוּ לְאוּלַם הַיְּדִידִים הָאֲמִיתִּיִּים שֶׁלּוֹ וְשֶׁל "הָאִישׁ שֶׁבַּקִּיר", הַלֹּא הֵם יוֹסֵף מֶלֶךְ הַפָלָאפֶל, מֹשֶׁה הַקֶּצֶב, אֵלִיָּהוּ הַסַּנְדְּלָר וּמוֹטָה צֶ'לְבִין חַלְפַן הַדּוֹלָרִים.
הוּא שׁוֹבֵר אֶת רֹאשׁוֹ כֵּיצַד יַכְרִיז עַל בּוֹאָם.
זֹאת מִשּׁוּם שֶׁאֲפִילּוּ הוּא מֵבִין, כִּי אוֹתוֹ סַם לִיבְּהֵר עָלוּל לִתְמוֹהַּ, אִם בֵּין רוֹאֵה הַחֶשְׁבּוֹן לְרַב הַשְּׁכוּנָה יוּכְרַז עַל בּוֹאוֹ שֶׁל "יוֹסֵף בַּעַל דּוּכַן הַפָלָאפֶל" אוֹ "יוֹזִ'י הַקַּבְּצָן".
אוּלָם שָׁעָה לִפְנֵי תְּחִילַּת הַטֶּקֶס, מַנִּיחַ לֵוִי הַקָּטָן בְּחֵיקוֹ דַּף נְיָיר קָטָן וּבוֹ שֵׁמוֹת וְתַפְקִידִים שׁוֹנִים, וּמוֹרֶה לוֹ בְּדִיּוּק אֵיזוֹ דֶּרֶךְ לִנְקוֹט בַּפָּרָשָׁה.
לְמַעֲשֶׂה, כַּאֲשֶׁר מַבִּיט כֹּהֵן הַגָּדוֹל בָּרְשִׁימָה, הוּא סָבוּר כִּי לֵוִי הַקָּטָן מַגְזִים עַד לִמְאֹד בִּנְקוּדָּה זוֹ, אוּלָם מוּבָן שֶׁאֵין הוּא מַשְׁמִיעַ אֶת הַשְׁקָפָתוֹ זוֹ לְלֵוִי הַקָּטָן עַצְמוֹ, שֶׁכֵּן זֶה עָלוּל לִרְאוֹת בַּדָּבָר מֵעֵין בִּיקּוֹרֶת עַל תִּפְקוּדוֹ.
אִם כֵּן, לְאַחַר כְּנִיסָתָם שֶׁל אַנְשֵׁי הַהוֹן הַחֲשׁוּבִים וְהַכְרָזַת שְׁמָם וְתַפְקִידָם הָרָם, מַכְרִיז כֹּהֵן הַגָּדוֹל: "אָנוּ מְקַדְּמִים בִּבְרָכָה אֶת בּוֹאוֹ שֶׁל סְגַן רֹאשׁ הָעִירִיָּה מַר אֵלִיָּהוּ בַּר-עַם".
וְאֶל הַחֶדֶר פּוֹסֵעַ מַעֲדַנּוֹת יוֹסֵף אִישׁ הַפָלָאפֶל בְּמֵיטַב מַחְלָצוֹתָיו.
לְמַעֲשֶׂה, זָקוּק יוֹסֵף זֶה בְּדִיּוּק לְאוֹתוֹ תַּפְקִיד כְּדֵי לְהַנְפִּיק לְעַצְמוֹ אִישּׁוּרִים וְרִשְׁיוֹנוֹת שׁוֹנִים בְּמַטָּרָה לְהַרְחִיב אֶת דּוּכַן הַפָלָאפֶל שֶׁלּוֹ, וְהוּא דֵּי מְרוּצֶּה מֵהַתַּפְקִיד שֶׁמּוּלְבָּשׁ עָלָיו בְּאוֹתוֹ הָרֶגַע.