הַקַּרְקַע הָיְתָה חֲלַקְלַקָּה, וְחוּפַּת הָעֵצִים עֲבוֹתָה כָּל כָּךְ שֶׁהַמִּשְׁעוֹל הָיָה שָׁרוּי בְּצֵל עָמוֹק, לַח וְטָחוּב.
רֵיחַ מָרִיר, יָרוֹק וְצוֹרֵב, מִילֵּא אֶת הַנְּחִירַיִים.
וְהָאֲוִויר הָמָה רִשְׁרוּשׁ צִיפּוֹרִים וִיצוּרִים קְטַנִּים שֶׁבֵּית הַגִּידּוּל שֶׁלָּהֶם הָיָה נָתוּן עַכְשָׁיו לַפְּלִישָׁה גַּסָּה.
"טוֹב," אָמַר סְטְרַייְק, בְּעוֹדָם נֶאֱבָקִים לְפַלֵּס דֶּרֶךְ בֵּין הַשִּׂיחִים וְהָעֲשָׂבִים. "כְּרִיסְטוֹפֶר בְּרוֹאוּקְלוֹף-בָּרָנֶס. זֶה שֵׁם חָדָשׁ."
"הוּא לֹא חָדָשׁ," אָמְרָה רוֹבִּין.
סְטְרַייְק לִכְסֵן מַבָּט לְעֶבְרָהּ, מְחַיֵּיךְ, וּמִיָּד נִתְקַל בַּשּׁוֹרֶשׁ וּמָעַד, אַךְ הִצְלִיחַ לְהִישָּׁאֵר זָקוּף בִּמְחִיר כָּלְשֶׁהוּ לְבִרְכּוֹ הַכּוֹאֶבֶת.
"לַעֲזָאזֵל... שָׁאַלְתִּי אֶת עַצְמִי אִם אַתְּ זוֹכֶרֶת."
"'כְּרִיסְטוֹפֶר לֹא הִבְטִיחַ כְּלוּם לְגַבֵּי הַתְּמוּנוֹת'," צִיטְּטָה רוֹבִּין לְלֹא שְׁהִיּוֹת. "פָּקִיד בָּכִיר שֶׁהָיָה הַחוֹנֵךְ שֶׁל אָמִיר מָלִיק בְּמִשְׂרַד הַחוּץ. פִּיזִי הָרֶגַע סִיפְּרָה לִי."
"מַחֲזִיר אוֹתָנוּ לְ'גֶּבֶר בַּעַל הֶרְגֵּלִים דּוֹמִים לְשֶׁלְּךָ', לֹא?"
שְׁנֵיהֶם לֹא דִּיבְּרוּ רֶגַע קָצָר וְהִתְרַכְּזוּ בְּקֶטַע בּוֹגְדָנִי בִּמְיוּחָד בַּשְּׁבִיל, שֶׁבּוֹ עֲנָפִים דּוֹמִים לְשׁוֹטִים נִדְבְּקוּ בְּעוֹנֶג רַב לָאָרִיג וְלָעוֹר.
הָעוֹר שֶׁל רוֹבִּין הָיָה חִיוֵּור, מְנוּמָּר בְּיָרוֹק בַּשֶּׁמֶשׁ שֶׁהִסְתַּנְּנָה דֶּרֶךְ תִּקְרַת הֶעָלִים שֶׁמֵּעֲלֵיהֶם.
