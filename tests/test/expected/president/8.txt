לִפְנֵי כְּחוֹדֶשׁ צִייְּנוּ מַנְהִיגֵי אֵירוֹפָּה מֵאָה שָׁנָה לִקְרָב וֶרְדָּן.
הַקְּרָב הָאָרוֹךְ בְּיוֹתֵר בְּמִלְחֶמֶת הָעוֹלָם הָרִאשׁוֹנָה בּוֹ נִפְגְּעוּ 900 אֶלֶף בְּנֵי אָדָם, מִתּוֹכָם 300 אֶלֶף הֲרוּגִים.
בְּצִבְאוֹת הַמְּדִינוֹת הַלּוֹחֲמוֹת הִשְׁתַּתְּפוּ כַּחֲצִי מִילְיוֹן חַיָּילִים יְהוּדִים שֶׁנִּיצְּבוּ פְּעָמִים רַבּוֹת אֵלֶּה מוּל אֵלֶּה וְיָרוּ אֵלֶּה בָּאֵלֶּה.
אֶלָּא, שֶׁהַקָּזַת הַדָּם הַפַּטְרִיּוֹטִית הַזּוֹ לֹא הִקְנְתָה לָעָם הַיְּהוּדִי פְּרִיוִוילֵגְיוֹת, לְהֶפֶךְ.
יְהוּדִים בְּנֵי כָּל הָאֲרָצוֹת הוּאַשְׁמוּ בְּרִיגּוּל וּבִבְגִידָה.
בְּגֶרְמַנְיָה הֵחֵלָּה 'סְפִירַת רָאשִׁים' שֶׁל חַיָּילִים יְהוּדִים, בְּמִזְרַח אֵירוֹפָּה חַיָּילִים יְהוּדִים הוּאַשְׁמוּ בַּבּוֹלְשֵׁבִיקִיּוּת וּבְאַנְטִי בּוֹלְשֵׁבִיקִיּוּת.
מַעֲרִיכִים כִּי לְבַד מִכְּ-170 אֶלֶף חַיָּילִים יְהוּדִים שֶׁנֶּהֶרְגוּ בְּמִלְחֶמֶת הָעוֹלָם הָרִאשׁוֹנָה, נִרְצְחוּ בְּמִזְרַח אֵירוֹפָּה עוֹד כְּ 100 אֶלֶף יְהוּדִים בַּפְּרָעוֹת לְאַחַר הַמִּלְחָמָה.
הַמִּלְחָמָה הַנּוֹרָאָה הַהִיא, מִלְחֶמֶת הָעוֹלָם הָרִאשׁוֹנָה, הָיְיתָה הָאוֹת לָאֶקְסוֹדוּס, "יְצִיאַת אֵירוֹפָּה", שֶׁל הָעָם הַיְּהוּדִי.
יְהוּדִים רַבִּים רָאוּ בְּאַרְצוֹת הַבְּרִית שֶׁל אָמֵרִיקָה אֶת בֵּיתָם הֶחָדָשׁ.
אֲחֵרִים, מַנְהִיגֵי הַצִּיּוֹנוּת, שֶׁחָוּוּ טַלְטֵלָה מֵעֲמִידָתָם בִּשְׂדֵה הַקְּרָב אֶל מוּל אֲחֵיהֶם-אוֹיְבֵיהֶם הַיְּהוּדִים, פָּעֲלוּ לְהַגְשָׁמַת הַחֲלוֹם שֶׁל בַּיִת לְאוּמִּי לָעָם הַיְּהוּדִי בְּמוֹלַדְתּוֹ הָעַתִּיקָה וְהַנִּצְחִית, בְּאֶרֶץ יִשְׂרָאֵל.
מִנְּקוּדַּת מַבָּטֵנוּ הַיּוֹם, מִלְחֶמֶת הָעוֹלָם הָרִאשׁוֹנָה הָיְיתָה רַק קְדִימוֹן לְמִלְחָמָה נוֹרָאָה עוֹד יוֹתֵר שֶׁהִגִּיעָה אַחֲרֶיהָ, מִלְחֶמֶת הָעוֹלָם הַשְּׁנִיָּיה.
בַּמִּלְחָמָה הַשְּׁנִיָּיה, הַשְׁמָדַת הָעָם הַיְּהוּדִי הָיְיתָה כְּבָר יַעַד מוּגְדָּר שֶׁל מַעַצְמוֹת הַצִּיר וּבְרֹאשָׁן גֶּרְמַנְיָה הַנָּאצִית.
יְצִיאַת אֵירוֹפָּה הַשְּׁנִיָּיה שֶׁל הָעָם הַיְּהוּדִי הִתְרַחֲשָׁה עִם תְּבוּסָתוֹ שֶׁל הָרַיְיךְ הַשְּׁלִישִׁי.
זוֹ הָיְיתָה הֲגִירָה טְרָאוּמָתִית שֶׁל פְּלִיטוּת וּכְאֵב, שֶׁל תַּרְבּוּת שֶׁהוּחְרְבָה, שֶׁל עַם שֶׁאִיבֵּד שְׁלִישׁ מִבָּנָיו וּבְנוֹתָיו.
