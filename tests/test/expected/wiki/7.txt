לְאַחַר פְּרוֹץ הַמֶּרֶד הַגָּדוֹל, בִּשְׁנַת 66, עָרַךְ גָּסְיוּס פְּלוֹרוּס טֶבַח נוֹרָא בִּיהוּדֵי עַכּוֹ, וְהִסְתַּיֵּיעַ בִּידֵי הַסּוּרִים הַהֵלֵנִיסְטִים שֶׁיָּשְׁבוּ בָּעִיר.
נְמַל עַכּוֹ שִׁימֵּשׁ אֶת הַגְּיָיסוֹת הָרוֹמִים בִּימֵי הַמֶּרֶד הַגָּדוֹל, אֵלָיו הִגִּיעוּ אַסְפַּסְיָאנוּס וּצְבָאוֹ, וּמִשָּׁם הִתְאַרְגְּנוּ לִיצִיאָה לַמִּלְחָמָה לְכִיבּוּשׁ הַגָּלִיל.
חֲפִירוֹת מִצְּפוֹן-מַעֲרָב לְתֵל עַכּוֹ חָשְׂפוּ בֵּית קְבָרוֹת גָּדוֹל שֶׁהָיָה פָּעִיל בֵּין אֶמְצַע הַמֵּאָה הַ-1 וְעַד תְּחִילַּת הַמֵּאָה הַ-4.
בַּמָּקוֹם נִמְצְאוּ עֶשְׂרוֹת קְבָרִים וּבָהֶם נִקְבָּרִים רַבִּים וְקִבְרֵי יָחִיד, וְכֵן קְבָרִים שֶׁשִּׁמְּשׁוּ לְאוֹרֶךְ זְמַן.
עוֹד הִתְגַּלּוּ בַּמָּקוֹם מִזְבְּחוֹת וּמַצֵּבוֹת, שְׂרִידִים הַמְּעִידִים עַל הַקְרָבַת מְנָחוֹת בַּעֲלֵי חַיִּים, כְּלֵי זְכוּכִית, מַטְבְּעוֹת וּמִמְצָאֵי מַתֶּכֶת.
לְעַכּוֹ הָיָה תַּפְקִיד חָשׁוּב גַּם בְּעֵת דִּיכּוּיוֹ שֶׁל מֶרֶד גָּאלוּס.
בְּדוֹמֶה לְהִתְנַהֲלוּתוֹ שֶׁל אַסְפַּסְיָאנוּס בִּימֵי הַמֶּרֶד הַגָּדוֹל, כָּךְ פָּרְצוּ הָרוֹמָאִים מֵעַכּוֹ אֶל עוֹמֶק הַגָּלִיל, וְהִכְנִיעוּ אֶת הַמּוֹרְדִים.
