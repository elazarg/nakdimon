הַסִּיפּוּר הַזֶּה תָּפַס אוֹתִי לַחֲלוּטִין לֹא מוּכָנָה וּבִנְקוּדַּת זְמַן מְאוֹד רְגִישָׁה.
יֵשׁ לָנוּ שְׁתֵּי בָּנוֹת, וּבְאוֹתָהּ תְּקוּפָה חָשַׁבְנוּ עַל יֶלֶד נוֹסָף וְהִנֵּה פִּתְאוֹם אֲנִי כְּבָר לֹא "אִילָנִי מָגֵן" אֶלָּא: "אִילָנִי מָגֵן סִיכּוּן גָּבוֹהַּ".
וּמִי בִּכְלָל מוּכָן לְדַבֵּר אִתְּךָ עַל יְלָדִים.
הִתְחִילָה שִׁגְרָה שֶׁל בְּדִיקוֹת וּמַעֲקָב: כָּל 3 חוֹדָשִׁים בְּדִיקוֹת אֵצֶל כִירוּרְג, בְּדִיקוֹת MRI, אוּלְטְרָסָאוּנְד, וְעִם כָּל זֶה, תְּקוּפָה אֲרוּכָּה עֲדַיִין חָיִיתִי בְּהַדְחָקָה וּבְהַכְחָשָׁה כְּשֶׁהַכּוֹל מְרַחֵף בָּאֲוִויר, לֹא נוֹגֵעַ בִּי.
עִם הַזְּמַן נֶחְשַׂפְתִּי לְמֵידָע.
שָׁמַעְתִּי שֶׁסַּרְטַן הַשָּׁד נִיתָּן לְרִיפּוּי בְּגִילּוּי מוּקְדָּם, שֶׁיֵּשׁ לוֹ טִיפּוּל.
לְגַבֵּי סַרְטַן הַשְּׁחָלוֹת אֵין גִּילּוּי מוּקְדָּם, וּמֵרֶגַע הַגִּילּוּי יֵשׁ מַמָּשׁ זְמַן קָצָר עַד שֶׁ"מִזְדַּכִּים עַל הַחַיִּים".
הֶחְלַטְתִּי לַעֲבוֹר נִיתּוּחַ כְּרִיתַת שַׁחֲלוֹת וַחֲצוֹצְרוֹת, וּבַדַּקָּה הַ-90 קִיבַּלְתִּי רַגְלַיִים קָרוֹת וּבָרַחְתִּי..
נְקוּדַּת הַמִּפְנֶה מִבְּחִינָתִי הָיְתָה סַדְנָא בָּהּ הִשְׁתַּתַּפְתִּי בְּהַמְלָצַת פְּרוֹפֵסוֹר פְרִידְמָן, מְנַהֵל הַיְּחִידָה הָאוֹנְקוֹגֶנְטִית בְּתֵל הַשּׁוֹמֵר וד"ר שַׁחַר לֵב אֲרִי, מִבֵּית הַחוֹלִים אִיכִילוֹב שֶׁהֵקִימוּ קְבוּצַת תְּמִיכָה לְנַשָּׂאִיּוֹת.
הַסַּדְנָא פָּעֲלָה לְפִי עֶקְרוֹנוֹת "הָעֲבוֹדָה" שֶׁל בַּיְירוֹן קַיְּיטִי.
נִפְגַּשְׁנוּ בְּמֶשֶׁךְ שְׁלוֹשָׁה חוֹדָשִׁים, בְּכָל יוֹם שִׁישִּׁי לְמִפְגָּשִׁים בְּנֵי חָמֵשׁ שָׁעוֹת.
עֶצֶם הַמִּפְגָּשׁ עִם נַשָּׂאִיּוֹת כָּמוֹנִי, שֶׁרוּבָּן כְּבָר עָבְרוּ נִיתּוּחִים מְנִיעָתִיִּים בֵּין שֶׁל כְּרִיתַת שַׁחֲלוֹת וַחֲצוֹצְרוֹת וּבֵין כְּרִיתַת שָׂדָיִים הָיָה חָשׁוּב וּמַרְגִּיעַ - נוֹכַחְתִּי שֶׁיֵּשׁ חַיִּים אַחֲרֵי הַכְּרִיתָה.
מַטְּרַת הַסַּדְנָה הַמּוּצְהֶרֶת הָיְיתָה לְנַטְרֵל פְּחָדִים וַחֲרָדוֹת, שֶׁהֵם כְּשֶׁלְּעַצְמָם יְכוֹלִים לְזָרֵז הוֹפָעַת הַמַּחֲלָה.
יָצָאתִי מֵהַסַּדְנָה מְחוּזֶּקֶת וְהַפַּעַם נִיגַּשְׁתִּי בְּאוֹמֶץ לְנִיתּוּחַ כְּרִיתַת שַׁחֲלוֹת וַחֲצוֹצְרוֹת.
לֹא אוֹמֵר שֶׁזֶּה הָיָה קַל, אֲבָל תּוֹדָה לָאֵל הַיּוֹם זֶה מֵאֲחוֹרַיי.
הַנִּיתּוּחַ מְלוּוֶּה בְּתוֹפְעוֹת לְוַואי שֶׁל גִּיל הַמַּעֲבָר, שֶׁתּוֹפְסוֹת אוֹתָךְ בְּבַת אַחַת - גַּלֵּי חוֹם מְטוֹרָפִים, וְעִמָּן הַפָּן הָרִגְשִׁי: הַפְסָקַת הַמַּחְזוֹר הַחוֹדְשִׁי, וְהַהַשְׁלָמָה עִם כָּךְ שֶׁהִפְסַקְתִּי לִהְיוֹת פּוֹרִיָּה בְּגִיל כָּל כָּךְ צָעִיר לֹא הָיְיתָה קַלָּה.
וּבְכָל זֹאת, הַיּוֹם אֲנִי בְּמָקוֹם אַחֵר לְגַמְרֵי.
הֶחְלַטְתִּי שֶׁאֵין טַעַם לְהִתְוַוכֵּחַ עִם הַמְּצִיאוּת.
הִיא פֹּה, וְצָרִיךְ לְהִסְתַּכֵּל לָהּ בָּעֵינַיִים.
