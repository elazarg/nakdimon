הִגַּעְתִּי לְהַרְצָאָתָהּ שֶׁל רוּת דַּיָּין ווֹלְפְנֵר סַקְרָנִית, לֹא יוֹדַעַת וְלֹא מַכִּירָה.
רֵאשִׁית הִתְרַשַּׁמְתִּי מֵאִישָּׁה נְעִימַת הֲלִיכוֹת בַּעֲלַת מַרְאֶה אֵלֵגַנְטִי.
אָהַבְתִּי אֶת הַשַּׁלְוָוה וְהַשֶּׁקֶט שֶׁבְּאוֹפֶן דִּיבּוּרָהּ וְאֶת הַשָּׂפָה הָרְהוּטָה וְהָעֲדִינָה.
עֲדַיִין לֹא הֵבַנְתִּי אֵיךְ אוֹתוֹ מוּשָּׂג מִיסְטִי מִתְחַבֵּר לְהַרְצָאָה וְלַסֵּפֶר שֶׁכָּתְבָה עוֹרֶכֶת דִּין.
חָשַׁבְתִּי לְעַצְמִי שֶׁאֲנִי, כְּיוֹעֶצֶת הוֹרוּת וּמִשְׁפָּחָה, שֶׁפּוֹגֶשֶׁת הוֹרִים רַבִּים, עֲשׂוּיָה לִמְצוֹא עִנְיָין וְלִלְמוֹד מִדְּבָרֶיהָ שֶׁל מִי שֶׁמְּלַוָוה וְלִיוְּותָה זוּגוֹת רַבִּים.
רוּת דַּיָּין ווֹלְפְנֵר עוֹמֶדֶת בְּרֹאשׁ אֶחָד מִמִּשְׂרְדֵי עוֹרְכֵי הַדִּין הַמַּצְלִיחִים בָּאָרֶץ, מַעֲסִיקָה סוֹלְלַת עוֹרְכוֹת דִּין וּמִתְמַחֶה בְּדִינֵי מִשְׁפָּחָה.
שְׁנוֹת עֲבוֹדָה רַבּוֹת, נִיסָּיוֹן שֶׁנִּצְבַּר בְּלִיוּוּי זוּגוֹת בְּמַצְּבֵי מַשְׁבֵּר הוֹבִילוּ אוֹתָהּ לִכְתִיבַת סֵפֶר הַמֵּכִיל מִקְבָּץ מֵהַסִּיפּוּרִים בָּהֶם נִתְקְלָה בִּשְׁנוֹת עֲבוֹדָתָהּ.
הַהִתְבּוֹנְנוּת וְהַנִּיתּוּחַ שֶׁל הַמִּקְרִים אוֹתָם לִיוְּותָה הֵבִיאוּ אוֹתָהּ לְהַסָּקַת תּוֹבָנוֹת אוֹדוֹת מוֹסַד הַנִּישּׂוּאִין.
רוּת בָּנְתָה תְּפִיסָה לְפִיהָ בְּכָל אָדָם קַיָּימוֹת מִפְלָצוֹת קְטַנּוֹת, הִיא פּוֹתַחַת אֶת דְּבָרֶיהָ בְּצִיטּוּט שֶׁל סְטִיבֶן קִינְג: "מִפְלָצוֹת קַיָּימוֹת בֶּאֱמֶת.
גַּם רוּחוֹת רְפָאִים. הֵן חַיּוֹת בֵּינֵינוּ. וְלִפְעָמִים הֵן מְנַצְּחוֹת".
רוּת מוֹנָה אֶת סוּגֵי הַמִּפְלָצוֹת וְכֵיצַד הֵן בָּאוֹת לִידֵי בִּיטּוּי בְּמַעֲרֶכֶת יְחָסִים שֶׁל בְּנֵי זוּג, מְחַבְּלוֹת, מַשְׁפִּיעוֹת לְרָעָה וּמְקַלְקְלוֹת יְחָסִים.
