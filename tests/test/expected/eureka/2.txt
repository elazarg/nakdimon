וּכְשֶׁמַּשֶּׁהוּ יָקָר אָז מְשַׁלְּמִים עָלָיו בְּדָם.
כָּךְ שֶׁבְּמַהֲלַךְ הַהִיסְטוֹרְיָה הָאֱנוֹשִׁית הִתְנַהֲלוּ מִלְחָמוֹת בִּכְדֵי לְהַשִּׂיג אֶת הַמֶּלַח.
הוּא הָיָה, כְּכָל הַנִּרְאֶה, אַחַת הַסִּיבּוֹת לְכָךְ שֶׁהָרוֹמָאִים לָטְשׁוּ עֵינַיִים לְאֶרֶץ יִשְׂרָאֵל וּלְצָרְפַת שֶׁל הַיּוֹם.
כִּי הַמֶּלַח לֹא הָיָה רַק הַתַּבְלִין שֶׁגּוֹאֵל אֶת הַמָּזוֹן מִלִּהְיוֹת תָּפֵל, אֶלָּא גַּם מַשְׁאָב חִיּוּנִי וּשְׁוֵוה עֵרֶךְ לִרְכוּשׁ רַב וּלְעוֹצְמָה שֶׁל אוּמָּה.
הֱיִיתֶם מַאֲמִינִים, לְמָשָׁל, שֶׁהַחַיָּילִים הָרוֹמִיִּים קִיבְּלוּ אֶת שְׂכָרָם בִּימֵי קֶדֶם בְּמֶלַח, בִּמְקוֹם בְּכֶסֶף אוֹ בִּסְחוֹרוֹת אֲחֵרוֹת, מְגָרוֹת יוֹתֵר, כְּמוֹ זָהָב?
אָז כֵּן, בִּמְקוֹמוֹת רַבִּים, כּוֹלֵל בָּאִימְפֶּרְיָה הָרוֹמִית, הָיָה הַמֶּלַח מִצְרָךְ יְקַר עֵרֶךְ לְאוֹרֶךְ הַהִיסְטוֹרְיָה.
בִּזְכוּת עֶרְכּוֹ הָרַב, חַיָּילֵי רוֹמִי נָהֲגוּ לְקַבֵּל מַשְׂכּוֹרוֹת בְּמֶלַח.
קָרְאוּ לַשָּׂכָר הַזֶּה "סָאלַרְיוּם", שֶׁפֵּירוּשׁוֹ הָיָה "קִצְבַּת מֶלַח".
מִמֶּנּוּ בָּאָה הַמִּילָּה "סָאלָארִי" (salary), מַשְׂכּוֹרֶת בְּאַנְגְּלִית, אוֹ הַמִּילָּה "סוֹלְדִי", כֶּסֶף בְּצָרְפָתִית, כְּמוֹ גַּם מִילִּים נוֹסָפוֹת בְּשָׂפוֹת לָטִינִיּוֹת אֲחֵרוֹת.
אַגַּב, עַד כְּדֵי כָּךְ הַמֶּלַח הָיָה מַשְׁמָעוּתִי בְּחַיֵּיהֶם שֶׁל חַיָּילֵי הָאִימְפֶּרְיָה הַהִיא, עַד שֶׁמִּמֶּנּוּ נִגְזְרוּ גַּם הַמִּילִּים soldier, אוֹ סוֹלְדָאט, שֶׁפֵּירוּשָׁן בְּשָׂפוֹת לָטִינִיּוֹת שׁוֹנוֹת חַיָּיל.
יֵשׁ גַּם טַעֲנָה הִיסְטוֹרִית שֶׁכְּשֶׁרָצוּ מְפַקְּדֵי צָבָא רוֹמִי לְעַקֵּר אֶת הֶעָרִים שֶׁכָּבְשׁוּ, הֵם נָהֲגוּ לְפַזֵּר מֶלַח עַל הֲרִיסוֹתֵיהֶן.
חוֹבָה לְצַיֵּין שֶׁהִיסְטוֹרְיוֹנִים רַבִּים מְטִילִים בְּכָךְ סָפֵק, גַּם מִכֵּיוָון שֶׁלֹּא נִמְצְאוּ עֵדוּיוֹת אוֹ מִמְצָאִים אַרְכֵיאוֹלוֹגִיִּים לְכָךְ וְגַם בְּשֶׁל בִּזְבּוּז כַּמּוּיוֹת שֶׁל מֶלַח, שֶׁמִּתְנַגֵּשׁ עִם עֶרְכּוֹ וּמְחִירוֹ הַגָּבוֹהַּ בְּאוֹתָהּ תְּקוּפָה.
