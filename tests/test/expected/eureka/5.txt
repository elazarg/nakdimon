בְּמַהֲלַךְ אוֹתָהּ תְּקוּפָה, הוֹאָשְׁמוּ עַל יְדֵי מֵקַארְתִּי אֲלָפִים מֵאֶזְרְחֵי אַרְצוֹת הַבְּרִית, אוֹ בַּחֲבֵרוּת בַּמִּפְלָגָה הַקּוֹמוּנִיסְטִית שֶׁל אַרְצוֹת הַבְּרִית אוֹ בִּתְמִיכָה וְאַהֲדָה בָּהּ וּבָרַעְיוֹן הַקּוֹמוּנִיסְטִי.
נֶחְשְׁדוּ בְּכָךְ, בֵּין הַשְּׁאָר, מֵאוֹת אָמָּנִים, מוֹרִים, אַנְשֵׁי קוֹלְנוֹעַ וּדְמוּיוֹת מוֹבִילוֹת בְּהוֹלִיווּד, פְּעִילִים שֶׁל אִיגּוּדֵי עוֹבְדִים, עִיתּוֹנָאִים וְאַנְשֵׁי תִּקְשׁוֹרֶת, אַנְשֵׁי צָבָא וְעוֹבְדִים וְאַף בְּכִירִים יַחֲסִית בַּמִּמְשָׁל הָאָמֵרִיקָאִי.
הַדָּבָר הֵבִיא רַבִּים מֵהֶם לְמַצָּב בּוֹ אוֹתָם נֶאֱשָׁמִים פּוּטְּרוּ וְאִיבְּדוּ אֶת הַקַּרְיֵירָה שֶׁלָּהֶם, רַבִּים נִכְלְאוּ וּבוּדְּדוּ חֶבְרָתִית.
אַנְשֵׁי קוֹלְנוֹעַ שֶׁנִּכְלְלוּ בַּ"רְשִׁימָה הַשְּׁחוֹרָה שֶׁל הוֹלִיווּד" לֹא זָכוּ לְהִיכָּלֵל בַּהֲפָקוֹת כָּלְשֶׁהֵן וְחַיֵּיהֶם נֶהֶרְסוּ.
טַעֲנַת הַסֵּנָטוֹר הָיְיתָה שֶׁאוֹתָם אֲנָשִׁים הִסְתַּנְּנוּ לַמִּמְשָׁל הָאָמֵרִיקָאִי וּפוֹגְעִים בְּאוּמָּה מִבִּפְנִים.
הוּא גָּרַם לַצִּיבּוּר לְהַאֲמִין שֶׁיֵּשׁ סִיכּוּי לְכָךְ, מָה שֶׁהֵבִיא לַחֲשָׁשׁ עָצוּם מֵהַשְׁפָּעָה קוֹמוּנִיסְטִית וּמִמְּרַגְּלִים סוֹבְיֵיטִיִּים בְּכָל פִּינָּה.
אֲפִילּוּ הַ-FBI וְרֹאשׁוֹ הַמִּיתוֹלוֹגִי גּ'וֹן אֶדְגָר הוּבֶר פָּצְחוּ בְּשׁוּרָה שֶׁל פְּעוּלּוֹת אַנְטִי-קוֹמוּנִיסְטִיּוֹת, שֶׁרַק חִיזְּקוּ אֶת אֲמִינוּתָם שֶׁל ג'וֹזֶף מֵקַארְתִּי וּמַסַּע הַהַפְחָדָה וְהָרְדִיפָה שֶׁלּוֹ.
גַּם מִתְנַגְּדָיו הוֹדוּ אָז שֶׁמֵּקַארְתִּי הָיָה מוּכְשָׁר בְּתִקְשׁוֹרֶת וְתָמִיד הִקְדִּים אוֹתָם.
לֹא פַּעַם הוּא נָקַט בְּשִׁיטוֹת מְפוּקְפָּקוֹת, שֶׁלָּקַח זְמַן רַב עַד שֶׁהִתְגַּלּוּ בִּמְלֹא הֶיקֵּפָם.
אָז נוֹלַד הַסֶּדֶק הָרִאשׁוֹן בַּמֵּקַרְתִּיזְם.
הַסֶּדֶק הַזֶּה נוֹלַד כְּשֶׁבְּאַחַד מִנְּאוּמָיו הַיְּדוּעִים הוּא זָכָה לְאֵמוּן הַמַּאֲזִינִים לוֹ, כְּשֶׁנִּפְנֵף בְּדַף נְיָיר וְהִכְרִיז: "בְּיָדִי 205 שֵׁמוֹת שֶׁל קוֹמוּנִיסְטִים שֶׁחָדְרוּ לְמִשְׂרַד הַחוּץ שֶׁלָּנוּ".
עִיתּוֹנַאי חָרוּץ חִיטֵּט לְאַחַר הַנְּאוּם הַזֶּה בְּדוּכַן הַנּוֹאֲמִים וְחִיפֵּשׂ אֶת שְׁמוֹתֵיהֶם שֶׁל הַקּוֹמוּנִיסְטִים הַלָּלוּ.
לְהַפְתָּעָתוֹ הוּא גִּילָּה שֶׁהַנְּיָיר שֶׁבּוֹ נִפְנֵף הַסֵּנָטוֹר הָיָה רֵיק לַחֲלוּטִין.
לֹא הָיָה כָּתוּב בּוֹ דָּבָר.
