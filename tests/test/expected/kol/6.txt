מַדְרִיךְ לְעוֹבְדוֹת בְּהֵרָיוֹן, בְּחוּפְשַׁת לֵידָה אוֹ בְּטִיפּוּלֵי פּוֹרִיּוּת בִּתְקוּפַת מַשְׁבֵּר הַקּוֹרוֹנָה
תַּרְגּוּם: الصفحة بالعربية
הַקְדָּמָה:
מַדְרִיךְ זֶה מֶרְכָּז אֶת הַזְּכוּיוֹת הַתַּעֲסוּקָתִיּוֹת שֶׁל נָשִׁים בְּהֵרָיוֹן, בְּטִיפּוּלֵי פּוֹרִיּוּת, בְּחוּפְשַׁת לֵידָה וְאַחֲרֶיהָ, בִּתְקוּפַת מַשְׁבֵּר הַקּוֹרוֹנָה
הַמַּדְרִיךְ מְפָרֵט אֶת הַתְּנָאִים בָּהֶן נִיתָּן לְהוֹצִיא נָשִׁים אֵלּוּ לְחָלָ"ת אוֹ לְפַטְּרָן וְאֶת הַזְּכוּיוֹת הַכַּלְכָּלִיּוֹת שֶׁלָּהֶן בְּעִקְבוֹת צַעַד שֶׁכְּזֶה, לְרַבּוֹת חִישּׁוּב דְּמֵי אַבְטָלָה וּדְמֵי לֵידָה
כִּכְלָל - אֵין לְפַטֵּר נָשִׁים בְּהֵרָיוֹן, בְּטִיפּוּלֵי פּוֹרִיּוּת וְאַחֲרֵי לֵידָה לְלֹא הֶיתֵּר שֶׁל מִשְׂרַד הָעֲבוֹדָה. הַפְּטוֹר שֶׁנִּיתָּן מִקַּבָּלַת הַהֶיתֵּר, בּוּטַּל
מַשְׁבֵּר הַקּוֹרוֹנָה פּוֹגֵעַ בְּכָל קְבוּצוֹת הָאוּכלוּסִיָּיה בְּיִשְׂרָאֵל - אַחַת הַפְּגִיעוֹת בְּיוֹתֵר הִיא נָשִׁים בְּהֵרָיוֹן וְאַחֲרֵי לֵידָה, שֶׁעוֹמְדוֹת לְעִיתִּים קְרוֹבוֹת בְּאִיּוּמֵי הוֹצָאָה לְחָלָ"ת עַד תּוֹם הַמַּשְׁבֵּר. בְּמַדְרִיךְ זֶה רִיכַּזְנוּ כֵּיצַד הַמַּצָּב יַשְׁפִּיעַ עַל מַצָּבָן הַמִּשְׁפָּטִי וְאֵילוּ זְכוּיוֹת כְּדַאי לְהַכִּיר בְּשָׁעָה זוֹ.
הוֹצָאָה לְחָלָ"ת שֶׁל עוֹבֶדֶת בְּהֵרָיוֹן, אַחֲרֵי לֵידָה אוֹ בְּטִיפּוּלֵי פּוֹרִיּוּת:
הַתְּנָאִים לַהוֹצָאָה לְחָלָ"ת:
מַעֲסִיק הַמְּעוּנְיָין לְהוֹצִיא לְחָלָ"ת עוֹבֶדֶת, יָכוֹל לַעֲשׂוֹת זֹאת רַק אִם קִיבֵּל מֵרֹאשׁ הֶיתֵּר מִמִּשְׂרַד הָעֲבוֹדָה, וְזֹאת בְּכָל אֶחָד מֵהַמִּקְרִים הַבָּאִים:
הָעוֹבֶדֶת בְּהֵרָיוֹן וּבַעֲלַת וֶותֶק שֶׁל 6 חוֹדָשִׁים לְפָחוֹת בִּמְקוֹם הָעֲבוֹדָה (אִם הַוֶּותֶק שֶׁל הָעוֹבֶדֶת קָצָר יוֹתֵר, אֵין צוֹרֶךְ בְּהֶיתֵּר, אַךְ חָל אִיסּוּר לְהוֹצִיא אוֹתָהּ לְחָלָ"ת מֵהַטַּעַם שֶׁהִיא בְּהֵרָיוֹן).
הָעוֹבֶדֶת הָיְיתָה בְּחוּפְשַׁת לֵידָה וְחָזְרָה לָעֲבוֹדָה לִפְנֵי פָּחוֹת מִ-60 יוֹם
הָעוֹבֶדֶת הָיְיתָה בְּחָלָ"ת אַחֲרֵי חוּפְשַׁת לֵידָה וְחָזְרָה לַעֲבוֹדָה לִפְנֵי פָּחוֹת מִ-60 יוֹם
הָעוֹבֶדֶת נִמְצֵאת בְּמַהֲלָכָם שֶׁל טִיפּוּלֵי פּוֹרִיּוּת אוֹ בְּסָמוּךְ לְאַחַר סִיּוּמָם, כַּמְּפוֹרָט לְהַלָּן:
אִם הָעוֹבֶדֶת נֶעֶדְרָה מֵהָעֲבוֹדָה בִּגְלַל טִיפּוּלֵי הַפּוֹרִיּוּת, אָז הַצּוֹרֶךְ בְּקַבָּלַת הֶיתֵּר חָל רַק בְּמַהֲלַךְ יְמֵי הַהֵיעָדְרוּת וּבְ-150 הַיָּמִים שֶׁלְּאַחֲרֵיהֶם.
אִם הָעוֹבֶדֶת לֹא נֶעֶדְרָה מֵהָעֲבוֹדָה, הַצּוֹרֶךְ בְּהֶיתֵּר חָל עַד 150 יוֹם אַחֲרֵי תְּחִילַּת הַטִּיפּוּלִים, וְאִם הַטִּיפּוּלִים נִמְשָׁכִים מֵעֵבֶר לְ-150 יוֹם יֵשׁ צוֹרֶךְ בְּהֶיתֵּר כָּל עוֹד הַטִּיפּוּלִים נִמְשָׁכִים - כָּל אֵלֶּה בִּתְנָאֵי שֶׁהָעוֹבֶדֶת מוֹעֳסֶקֶת לְפָחוֹת 6 חוֹדָשִׁים בִּמְקוֹם הָעֲבוֹדָה.
שִׂימוּ לֵב -
בִּתְחִילַּת מַשְׁבֵּר הַקּוֹרוֹנָה, נִיתְּנָה אֶפְשָׁרוּת לְקַבֵּל פְּטוֹר מִבַּקָּשַׁת הַהֶיתֵּר מִמִּשְׂרַד הָעֲבוֹדָה, כְּלוֹמַר נִיתָּן הָיָה לְהוֹצִיא לְחָלָ"ת בַּמִּקְרִים הַנָּ"ל גַּם לְלֹא קַבָּלַת הֶיתֵּר הָחֵל מְ-15.03.2020, בְּכָפוּף לִתְנָאִים מְסוּיָּמִים. פְּטוֹר זֶה בּוּטַּל בְּ-17.04.2020, וְכַיּוֹם הַמַּצָּב הַמִּשְׁפָּטִי חָזַר לְמָה שֶׁהָיָה לִפְנֵי הַמַּשְׁבֵּר.
נִיתָּן לְבַקֵּשׁ אֶת הַהֶיתֵּר בְּאֶמְצָעוּת טוֹפֶס בַּקָּשָׁה מְיוּחָד וְחָל אִיסּוּר לְהוֹצִיא אֶת הָעוֹבֶדֶת לְחָלָ"ת טֶרֶם קַבָּלַת הֶיתֵּר.
הַהֶיתֵּר נִיתָּן לִתְקוּפָה מוּגְבֶּלֶת, וְאִם הַמַּעֲסִיק מְעוּנְיָין לְהַאֲרִיךְ אוֹתָהּ - עָלָיו לִפְנוֹת לְקַבָּלַת הֶיתֵּר חָדָשׁ.
קַיָּימִים מִקְרִים חֲרִיגִים בָּהֶם נִיתָּן לְהוֹצִיא אֶת הָעוֹבֶדֶת לְחָלָ"ת לְלֹא הֶיתֵּר, עֲלֵיהֶם נִיתָּן לִקְרוֹא בַּמֵּידָע הַנּוֹסָף.
לְמֵידָע נוֹסָף רְאוּ:
בַּקָּשָׁה לְהֶיתֵּר לְפִיטּוּרִים אוֹ פְּגִיעָה בְּהֶיקֵּף מִשְׂרָה לְפִי חוֹק עֲבוֹדַת נָשִׁים
אִיסּוּר פְּגִיעָה בְּהֶיקֵּף מִשְׂרָה אוֹ בְּהַכְנָסָה שֶׁל אִישָּׁה בְּהֵרָיוֹן
אִיסּוּר פְּגִיעָה בְּהֶיקֵּף מִשְׂרָה אוֹ הַכְנָסָה שֶׁל עוֹבֶדֶת בְּמַהֲלַךְ טִיפּוּלֵי פּוֹרִיּוּת
אִיסּוּר פְּגִיעָה בְּהֶיקֵּף מִשְׂרָה אוֹ בְּהַכְנָסָה שֶׁל עוֹבֶדֶת אוֹ עוֹבֶדֶת הַנִּמְצֵאת בְּחוּפְשַׁת לֵידָה וּלְאַחֲרֶיהָ
אִיסּוּר פְּגִיעָה בְּהֶיקֵּף מִשְׂרָה אוֹ בְּהַכְנָסָה שֶׁל עוֹבֶדֶת בְּחָלָ"ת לְאַחַר חוּפְשַׁת לֵידָה וּלְאַחֲרֶיהָ
זְכוּיוֹת הָעוֹבֶדֶת בְּחָלָ"ת:
עוֹבֶדֶת שֶׁהוּצְאָה לְחָלָ"ת, לֹא תְּקַבֵּל שָׂכָר וְלֹא יְנוּכּוּ לָהּ יְמֵי הַחוּפְשָׁה מִמִּכְסַת יְמֵי הַחוּפְשָׁה הַשְּׁנָתִית הַצְּבוּרָה לִזְכוּתָהּ.
הֲטָבוֹת נִלְווֹת הַמַּגִּיעוֹת לְעוֹבֶדֶת בְּמִסְגֶּרֶת חוֹזֵה הָעֲבוֹדָה (כְּגוֹן : שַׁי לַחַג, שִׁימּוּשׁ בְּרֶכֶב חֶבְרָה, שִׁימּוּשׁ בְּפֶלֶאפוֹן חֶבְרָה, שִׁימּוּשׁ בְּמַחְשֵׁב נַיָּיד שֶׁל הַחֶבְרָה) גַּם הֵן מוּשְׁהוֹת בִּזְמַן חָלָ"ת, אֶלָּא אִם כֵּן הוּסְכַּם אַחֶרֶת בְּהֶסְכֵּם קִיבּוּצִי שֶׁחָל עַל הַצְּדָדִים אוֹ בְּהֶסְכֵּם אִישִׁי.
הָעוֹבֶדֶת עֲשׂוּיָה לִהְיוֹת זַכָּאִית לִדְמֵי אַבְטָלָה, אִם מֶשֶׁךְ הֶחָלָ"ת הוּא 30 יוֹם לְפָחוֹת וּבִתְנַאי שֶׁהִיא עוֹמֶדֶת בִּשְׁאָר תְּנָאֵי הַזַּכָּאוּת הַנִּדְרָשִׁים, לַמְרוֹת שֶׁלֹּא פּוּטְּרָה. לִתְנָאֵי הַזַּכָּאוּת וְחִישּׁוּב דְּמֵי הָאַבְטָלָה רְאוּ בְּהֶמְשֵׁךְ הַמַּדְרִיךְ.
עוֹבֶדֶת שֶׁיָּצְאָה לְחָלָ"ת בְּעוֹדָהּ בְּהֵרָיוֹן וְלֹא זַכָּאִית לִדְמֵי אַבְטָלָה (לְמָשָׁל אִם הַלֵּידָה תִּתְרַחֵשׁ לִפְנֵי שֶׁיַּעַבְרוּ 30 יְמֵי חָלָ"ת אוֹ עֵקֶב כָּךְ שֶׁהִיא אֵינָהּ עוֹמֶדֶת בִּתְנָאֵי הַזַּכָּאוּת הָאֲחֵרִים), יְכוֹלָה לְהַקְדִּים אֶת חוּפְשַׁת הַלֵּידָה עַד 7 שָׁבוּעוֹת לִפְנֵי תַּאֲרִיךְ הַלֵּידָה הַמְּשׁוֹעָר, וּלְהַתְחִיל לְקַבֵּל דְּמֵי לֵידָה בְּהֶתְאֵם לְזַכָּאוּתָהּ עוֹד לִפְנֵי הַלֵּידָה. בְּמַצָּב זֶה, תְּקוּפַת זָכָּאוּתָהּ לִדְמֵי לֵידָה אַחֲרֵי הַלֵּידָה תְּקוּצַּר בְּהֶתְאֵם.
דּוּגְמָה:
מַעֲסִיק קִיבֵּל הֶיתֵּר לְהוֹצִיא לְחָלָ"ת אִישָּׁה בְּהֵרָיוֹן שְׁבוּעַיִים לִפְנֵי תַּאֲרִיךְ הַלֵּידָה הַמְּשׁוֹעָר. הָעוֹבֶדֶת לֹא תִּהְיֶה זַכָּאִית לִדְמֵי אַבְטָלָה, מִשּׁוּם שֶׁהֶחָלָ"ת שֶׁלָּהּ בֶּן פָּחוֹת מִ-30 יוֹם. כְּדֵי לֹא לְהִישָּׁאֵר נְטוּלַת הַכְנָסוֹת עַד הַלֵּידָה, הִיא יְכוֹלָה לְהַקְדִּים אֶת חוּפְשַׁת הַלֵּידָה, וּלְהַתְחִיל לְקַבֵּל אֶת דְּמֵי הַלֵּידָה לָהֶן הִיא זַכָּאִית, הָחֵל מֵהַמּוֹעֵד בּוֹ הָיְתָה אֲמוּרָה לָצֵאת לְחָלָ"ת.
תַּשְׁלוּם דְּמֵי בִּיטּוּחַ לְאוּמִּי בְּחָלָ"ת
עַל הַמַּעֲסִיק חָלָה הַחוֹבָה לְשַׁלֵּם אֶת דְּמֵי הַבִּיטּוּחַ הַלְּאוּמִּי עֲבוּר הָעוֹבֶדֶת בְּ-2 הֶחוֹדָשִׁים הַקָּלַנְדֵּרִיִּים הַמְּלֵאִים שֶׁבָּהֶם הָעוֹבֶדֶת שׁוֹהָה בְּחוּפְשָׁה (גַּם אִם הָעוֹבֶדֶת מְקַבֶּלֶת דְּמֵי אַבְטָלָה בְּמַהֲלַךְ חוֹדָשִׁים אֵלֶּה, וּמְנוּכִּים מֵהֶם דְּמֵי בִּיטּוּחַ). יַחַד עִם זֹאת, מִי שֶׁמַּעֲסִיק עוֹבֶדֶת בְּמֶשֶׁק בַּיִת אֵינוֹ חַיָּיב בַּתַּשְׁלוּם הַנָּ"ל בְּצֵאת הָעוֹבֶדֶת לְחָלָ"ת.
הַמַּעֲסִיק יִהְיֶה רַשַּׁאי בֶּעָתִיד לְנַכּוֹת אֶת הַסְּכוּמִים שֶׁשִּׁילֵּם לַבִּיטּוּחַ הַלְּאוּמִּי בְּמַהֲלַךְ הֶחָלָ"ת, מִתּוֹךְ תַּשְׁלוּמִים עֲתִידִיִּים שֶׁמַּגִּיעִים לְעוֹבֶדֶת.
הַתַּשְׁלוּם שֶׁעַל הַמַּעֲסִיק לְהַעֲבִיר בְּכָל אֶחָד מִשְּׁנֵי הֶחוֹדָשִׁים הָרִאשׁוֹנִים הוּא בְּסַךְ 348 שַׁ"ח (נָכוֹן לְהַיּוֹם).
חוֹבַת הַתַּשְׁלוּם הַנָּ"ל הִיא רַק עַל 2 חוֹדָשִׁים קַלֶנְדָּרִיִּים מְלֵאִים שֶׁבָּהֶם הָעוֹבֶדֶת שָׁהֲתָה בְּחוּפְשָׁה. אִם הִיא עָבְדָה בְּחֵלֶק מֵחוֹדֶשׁ מְסוּיָּם, דְּמֵי הַבִּיטּוּחַ הַלְּאוּמִּי יְנוּכּוּ מִשְּׂכָרָהּ, וְהַמַּעֲסִיק יְשַׁלֵּם אֶת חֶלְקוֹ כְּמַעֲסִיק, כָּל זֹאת בְּהֶתְאֵם לְגוֹבַהּ הַשָּׂכָר שֶׁל הָעוֹבֶדֶת בְּאוֹתוֹ חוֹדֶשׁ.
דּוּגְמָה:
מַעֲסִיק הוֹצִיא אֶת הָעוֹבֶדֶת לְחָלָ"ת בְּתַאֲרִיךְ 12.03.2020. הַמַּעֲסִיק חַיָּיב לְשַׁלֵּם עֲבוּרָהּ אֶת דְּמֵי הַבִּיטּוּחַ הַלְּאוּמִּי עֲבוּר חוֹדָשִׁים אַפְּרִיל וּמַאי בִּלְבַד.
הַמַּעֲסִיק אֵינוֹ צָרִיךְ לְשַׁלֵּם עֲבוּר הָעוֹבֶדֶת תַּשְׁלוּם דְּמֵי בִּיטּוּחַ לְאוּמִּי עֲבוּר חוֹדֶשׁ מֵרְץ (מֵעֵבֶר לְתַשְׁלוּם הַמְּשׁוּלָּם לָהּ כַּאֲחוּזִים מִתּוֹךְ הַשָּׂכָר שֶׁלָּהּ) שֶׁכֵּן בְּחוֹדֶשׁ מֵרְץ הִיא עֲדַיִין עָבְדָה, גַּם אִם רַק בְּחֵלֶק מֵהַחוֹדֶשׁ. הַמַּעֲסִיק יְנַכֶּה מִמַּשְׂכּוֹרֶת חוֹדֶשׁ מֵרְץ אֶת דְּמֵי הַבִּיטּוּחַ הַלְּאוּמִּי רְגִילִים וְיוֹסִיף אֶת חֶלְקוֹ, כְּפִי שֶׁנּוֹהֲגִים בְּכָל חוֹדֶשׁ עֲבוֹדָה.
אִם הָעוֹבֶדֶת תַּחֲזוֹר לַעֲבוֹד בְּתַאֲרִיךְ 30.04.2020, אֵין חוֹבָה עַל הַמַּעֲסִיק לְשַׁלֵּם אֶת דְּמֵי הַבִּיטּוּחַ הַלְּאוּמִּי בְּמַהֲלַךְ הַחוּפְשָׁה, מִכֵּיוָון שֶׁבְּ-2 הֶחוֹדָשִׁים הַלָּלוּ (מֵרְץ וְאַפְּרִיל) הִיא עָבְדָה (גַּם אִם רַק בְּחֵלֶק מֵהַחוֹדֶשׁ) וּדְמֵי הַבִּיטּוּחַ הַלְּאוּמִּי נוּכּוּ מִשְּׂכָרָהּ בְּתוֹסֶפֶת חֵלֶק הַמַּעֲסִיק.
הַפְרָשׁוֹת לַבִּיטּוּחַ הַפֶּנְסְיוֹנִי בֶּחָלָ"ת
הַמַּעֲסִיק אֵינוֹ צָרִיךְ לְבַצֵּעַ הַפְרָשׁוֹת לַבִּיטּוּחַ הַפֶּנְסְיוֹנִי אוֹ לְקַרְנוֹת הִשְׁתַּלְּמוּת שֶׁל הָעוֹבֶדֶת עֲבוּר הַיָּמִים שֶׁבָּהֶם שָׁהֲתָה בְּחָלָ"ת.
טִיפּ:
עוֹבֶדֶת יְכוֹלָה לִשְׁמוֹר עַל הַזְּכוּיוֹת הַפֶּנְסְיוֹנִיּוֹת שֶׁצָּבְרָה, גַּם אִם הוּפְסְקָה עֲבוֹדָתָהּ וְהוּפְסְקוּ הַהַפְרָשׁוֹת הַשּׁוֹטְפוֹת לַבִּיטּוּחַ הַפֶּנְסְיוֹנִי, וְזֹאת בְּאֶמְצָעוּת הֶסְדֵּר רִיסְק אוֹ בְּאֶמְצָעוּת הַפְקָדוֹת עַצְמָאִיּוֹת לְבִיטּוּחַ פֶּנְסְיוֹנִי. נִיתָּן לִפְנוֹת בַּטֵּלֵפוֹן אֶל קֶרֶן הַפֶּנְסְיָה אוֹ אֶל הַחֶבְרָה הַמְּנַהֶלֶת אֶת הַבִּיטּוּחַ הַפֶּנְסְיוֹנִי עַל מְנַת לְהַסְדִּיר אֶת שְׁמִירַת הַזְּכוּיוֹת.
לְמֵידָע נוֹסָף רְאוּ מֵידָע לְעוֹבֵד שֶׁיָּצָא לְחוּפְשָׁה לְלֹא תַּשְׁלוּם בְּשֶׁל הִתְפַּשְּׁטוּת נְגִיף קוֹרוֹנָה.
