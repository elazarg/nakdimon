"בַּנְק יִשְׂרָאֵל מְצַפֶּה מֵהַתַּאֲגִידִים הַבַּנְקָאִיִּים, לְהַטְמִיעַ אֶת הַכֵּלִים לְצוֹרֶךְ מְנִיעָה וְאִיתּוּר אֵירוּעִים שֶׁל הִתְמַמְּשׁוּת סִיכּוּן, וּבְאוֹפֶן שֶׁיַּבְטִיחַ כִּי יִישָּׁמֵר נְתִיב בִּיקּוֹרֶת שֶׁיְּאַפְשֵׁר אֶת שִׁחְזוּר הָאֵירוּעַ הֶחָרִיג, וְקִיּוּם מַעֲרַךְ תְּגוּבָה וְדִיוּוּחַ עַל אֵירוּעִים חֲרִיגִים", כָּךְ אָמְרָה רָחֵל יַעֲקֹבִּי, מְנַהֶלֶת יְחִידַת בִּיקּוֹרֶת מַעַרְכוֹת מֵידָע בַּפִּיקּוּחַ עַל הַבַּנְקִים בְּבַנְק יִשְׂרָאֵל.
אֶת הַדְּבָרִים אָמְרָה יַעֲקוֹבִּי עַל רֶקַע הָאֵירוּעִים הַפְּלִילִיִּים שֶׁקָּרוּ לָאַחֲרוֹנָה בְּמַעֲרֶכֶת הַבַּנְקִים, בָּהֶם הִצְלִיחוּ כְּנוּפְיוֹת לְזַיֵּיף כַּרְטִיסֵי אַשְׁרַאי וּמָשְׁכוּ כֶּסֶף מִלָּקוֹחוֹת תְּמִימִים.
"יֵשׁ לִפְעוֹל לִמְנִיעַת אֶפְשָׁרוּת שֶׁבָּהּ תַּאֲגִיד בַּנְקָאִי יִיקָּלַע לְאֵרוּעַ חָרִיג, מִבְּלִי שֶׁבְּיָדָיו אֶמְצָעִים מְסַפְּקִים לְשַׁחְזֵר אֶת הָאֵירוּעַ וּלְהִתְחַקּוֹת אַחַר מְאַפְיְינָיו, עַל מְנַת לְהָפִיק לְקָחִים אוֹפֵּרָטִיבִיִּים וְלִמְנוֹעַ הִישָּׁנוּת שֶׁל אֵירוּעִים דּוֹמִים בֶּעָתִיד", אָמְרָה יַעֲקוֹבִּי.
לִדְבָרֶיהָ, הַפִּיקּוּחַ עַל הַבַּנְקִים הִסְדִּיר לָאַחֲרוֹנָה אֶת תְּחוּם אַבְטָחַת הַמֵּידָע בַּמַּעֲרֶכֶת הַבַּנְקָאִית עַל פִּי סְטַנְדַּרְטִים מַחְמִירִים וּמִתְקַדְּמִים עַל פִּי קְנֵה מִידָּה בֵּינְלְאוּמִּי.
בַּנְק יִשְׂרָאֵל שָׂם דָּגֵשׁ עַל חִיזּוּק מְעוֹרָבוּת הַדִּירֶקְטוֹרְיוֹן וְהַהַנְהָלָה בִּתְחוּם זֶה, "בְּנִיגּוּד לְגִישׁוֹת שֶׁרָוְוחוּ בֶּעָבָר וְשֶׁגָּרְסוּ כִּי הָאַחְרָיוּת בִּתְחוּמִים אֵלּוּ מוּטֶּלֶת אַךְ וְרַק עַל פוּנְקְצְיַית טֶכְנוֹלוֹגְיַית הַמֵּידָע בְּתַאֲגִיד הַבַּנְקָאִי", אָמְרָה יַעֲקֹבִּי.
יַעֲקֹבִּי צִייְּנָה בְּנוֹסָף אֶת חוֹבַת הַבַּנְקִים לְקַיֵּים הַעֲרָכַת סִיכּוּנִים עַל בָּסִיס מִתְמַשֵּׁךְ, לַעֲקוֹב אַחַר הִתְפַּתְּחוּיוֹת טֶכְנוֹלוֹגִיּוֹת וְלַעֲרוֹךְ סִקְרֵי בְּטִיחוּת וְנִיסְיוֹנוֹת חֲדִירָה מְבוּקָּרִים מֵעֵת לְעֵת, בְּמַטָּרָה לְהַעֲרִיךְ אֶת הָאֵפֶקְטִיבִיּוּת שֶׁל אֶמְצְעֵי הָאַבְטָחָה.
