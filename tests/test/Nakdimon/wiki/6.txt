בַּחֲפִירוֹת אַרְכֵאוֹלוֹגִיּוֹת נִמְצְאוּ אַלְפֵי צַלְמִיּוֹת בַּבָּתִּים, בְּמִבְנֵי צִיבּוּר, בִּקְּבָרִים וּבַמִּקְדָּשִׁים.
צַלְמִיּוֹת נִמְצְאוּ אַף בְּבוֹרוּת גְּנִיזָה, שֶׁהָיוּ קְשׁוּרִים לִמְקוֹמוֹת פּוּלְחָן.
שְׁכִיחוּתָן שֶׁל הַצַּלְמִיּוֹת בְּמִמְצָא מְעִידָה עַל הַפּוֹפּוּלָרִיּוּת הָרַבָּה שֶׁלָּהֶן בְּעֵת הָעְתִּיקָה.
הַצַּלְמִיּוֹת הָיוּ זוֹלוֹת, פְּשׁוּטוֹת יַחֲסִית לְיִיצּוּר וְנוֹחוּת לִנְּשִׂיאָה.
לְאוֹרֶךְ הַהִיסְטוֹרְיָה הֵן שִׁימְּשׁוּ פִּסְלוֹנִים לְהַקְדָּשָׁה בַּמִּקְדָּשִׁים, בְּפוּלְחָנִים בֵּיתִיִּים וְכִמְנְחוֹת קְבוּרָה.
כֵּן שִׁימְּשׁוּ צַלְמִיּוֹת צַעֲצוּעֵי יְלָדִים וְאַף חֶפְצֵי נוֹי.
בַּתַּרְבּוּת הַיְּוָונִית, שֶׁאֶחָד מִסִּמְמַנְיָה הַמּוּבְהָקִים הָיָה הַתֵּיאַטְרוֹן, נִמְכְּרוּ צַלְמִיּוֹת שֶׁתֵּיאֲרוּ דְּמוּיוֹת מִן הַמַּחֲזוֹת הַמְּפוּרְסָמִים.
מִלְּבַד תֵּיאוּרֵי אָדָם וְחַי נִמְצְאוּ גַּם דִּגְמֵי חֶרֶס שֶׁל מִבְנִים וְשֶׁל רָהִיטִים שֶׁשִּׁימְּשׁוּ אֶת הָאָדָם בְּחַיָּיו.
דְּגָמִים אֵלּוּ נִמְצְאוּ בְּעִיקָּר בִּקְּבָרִים וְהֵם נוֹעֲדוּ לְשָׁרֵת אֶת הַנִּפְטָר בָּעוֹלָם הַבָּא.
בִּתְקוּפוֹת מְסוּיָּמוֹת וּבְתַרְבּוּיוֹת מְסוּיָּמוֹת שִׁימְּשׁוּ צַלְמִיּוֹת תַּחֲלִיף לְקוֹרְבְּנוֹת אָדָם וּבְהֵמָה.
יֵשׁ צַלְמִיּוֹת שֶׁנַּעֲשׂוּ בְּפִיסּוּל "חוֹפְשִׁי", וְיֵשׁ שֶׁהָיוּ אֵלֵמֶנְט עִיטּוּרִי שֶׁל כְּלִי חֶרֶס, לָרוֹב כְּלֵי קִיבּוּל שֶׁשִּׁימְּשׁוּ בַּפוּלְחָן.