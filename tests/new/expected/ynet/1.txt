"מוֹעֶצֶת הָרָשׁוּת הַשְּׁנִיָּיה רוֹאָה בְּחוּמְרָה אֶת הַנִּיסָּיוֹן לְהַפְקִיעַ מִיָּדָהּ אֶת הַמַּנְדָּט הַצִּיבּוּרִי שֶׁהֶעֱנִיק לָהּ הַחוֹק לְטִיפּוּל בַּשִּׁידּוּר הַצִּיבּוּרִי".
כָּךְ הוֹדִיעָה הַמּוֹעָצָה בְּסִיּוּם יְשִׁיבָתָהּ שֶׁהִתְקַיְּימָה שִׁלְשׁוֹם בָּעֶרֶב בְּעִנְיַין עָרוּץ 10 וּבַאֲשֶׁר לַהַחְלָטוֹת הַצְּפוּיוֹת לַהֲקָלָה בִּתְנָאֵי הֶעָרוּץ.
לֹא יִיתָּכֵן שֶׁכַּאֲשֶׁר הַחְלָטוֹתֶיהָ שֶׁל מוֹעָצָה צִיבּוּרִית אֵינָן נוֹחוֹת לְבַעֲלֵי הַמָּמוֹן, נִסְלָלִים כְּבִישִׁים עוֹקְפִים לְפִתְחָם שֶׁל הַגּוּפִים הַפּוֹלִיטִיִּים בַּמְּדִינָה", אָמְרוּ בָּרָשׁוּת.
בְּיוֹם רִאשׁוֹן יִתְקַיֵּים בְּמִשְׂרַד הַתִּקְשׁוֹרֶת שִׁימּוּעַ לְכָל הַגּוֹרְמִים בַּעֲנַף הַתִּקְשׁוֹרֶת בְּנוֹגֵעַ לַהֲקָלוֹת לֶעָרוּץ 10.
הַשִּׁימּוּעַ נֶעֱרַךְ בְּעִקְבוֹת יְשִׁיבַת וַעֲדַת הַכַּלְכָּלָה שֶׁל הַכְּנֶסֶת, שֶׁנֶּעֶרְכָה הַשָּׁבוּעַ, שֶׁבָּהּ הוּחְלַט כִּי הַמֶּמְשָׁלָה תַּעֲרוֹךְ שִׁימּוּעַ וּלְאַחַר מִכֵּן תָּבִיא אֶת הַמְלָצוֹתֶיהָ לְדִיּוּן בַּמֶּמְשָׁלָה לְשֵׁם גִּיבּוּשׁ הַצָּעַת חוֹק בְּנוֹגֵעַ לַהֲקָלוֹת שֶׁיִּנָּתְנוּ לֶעָרוּץ 10.
מַנְכַּ"ל מִשְׂרַד רֹאשׁ הַמֶּמְשָׁלָה, אֲבִיגְדוֹר יִצְחָקִי, הִגִּישׁ אֶתְמוֹל לַמֶּמְשָׁלָה הַצָּעָה הַמַּסְמִיכָה אֶת וַעֲדַת הַשָּׂרִים לַחֲקִיקָה לָדוּן בְּתִיקּוּנִים לְחוֹק הָרָשׁוּת הַשְּׁנִיָּיה, שֶׁמַּטְּרָתָם קְבִיעַת הֶסְדֵּר מַתְאִים לְעִנְיַין מַשְׁבֵּר עָרוּץ 10.
הַצָּעַת הַחוֹק תּוּגַּשׁ עַל-יְדֵי מִשְׂרְדֵי הָאוֹצָר וְהַתִּקְשׁוֹרֶת, אִם יוּחְלַט עַל כָּךְ אַחֲרֵי הַשִּׁימּוּעַ בְּיוֹם רִאשׁוֹן.
הַמַּטָּרָה הִיא כִּי אִם בְּיוֹם רִאשׁוֹן יוּחְלַט לַעֲשׂוֹת תִּיקּוּנִים בַּחוֹק, אֶפְשָׁר יִהְיֶה לְהִימָּנַע מֵהַמְתָּנָה שֶׁל שָׁבוּעַ עַד לַהֲבָאַת הַתִּיקּוּנִים לְוַועֲדַת הַשָּׂרִים.
כְּפִי שֶׁפּוּרְסַם אֶתְמוֹל בִּ"יְדִיעוֹת אַחֲרוֹנוֹת", הֵחֵל עָרוּץ 10 בְּקִיצּוּצֵי שָׂכָר שֶׁל 18%-15% לְכָל עוֹבְדֵי הֶעָרוּץ.
זֹאת בְּנוֹסָף לְפִיטּוּרֵיהֶם שֶׁל 30 מֵעוֹבְדֵי הֶעָרוּץ, שֶׁמָּנָה טֶרֶם הַפִּיטּוּרִים כְּ-220 עוֹבְדִים.
בֶּעָרוּץ 10 אָמְרוּ אֶתְמוֹל, כִּי מוֹעֶצֶת הָרָשׁוּת הַשְּׁנִיָּיה וְרָאשֶׁיהָ צְרִיכִים לִשְׁאוֹל אֶת עַצְמָם מַדּוּעַ הֵם מְלִינִים כָּעֵת עַל הַמַּשְׁבֵּר שֶׁיָּצְרוּ בְּמוֹ יְדֵיהֶם וּמַדּוּעַ מָנְעוּ תַּחֲרוּת הוֹגֶנֶת בְּשׁוּק הַטֵּלֵוִויזְיָה.
"אִם יִיסָּגֵר הֶעָרוּץ תִּיפּוֹל עַל הַמּוֹעָצָה הָאַחְרָיוּת לִקְבוּרַת הַסִּיכּוּי לְקִיּוּמָהּ שֶׁל יְצִירָה יִשְׂרְאֵלִית מְקוֹרִית".