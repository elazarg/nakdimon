נְחֶמְיָה, הָרַב נְחֶמְיָה.
אֲנִי עוֹמֵד כָּאן, מוּל מִיטָּתְךָ, מַבִּיט- בִּילָדֶיךָ הָרַכִּים, עִם הַשֵּׁמוֹת הַיָּפִים כָּל כָּךְ, בְּאִשְּׁתְּךָ, וְהַלֵּב מְסָרֵב לְהַאֲמִין.
"הוֹשַׁע נָא, הַהֲרוּגָה עָלֶיךָ" כָּךְ אָמַרְנוּ, הַבּוֹקֶר, בִּתְפִילַּת הוֹשַׁעְנָא רַבָּה.
שָׁנָה שָׁנָה, אָנוּ אוֹמְרִים, אֶת אוֹתָן הַמִּלִּים.
אַךְ הַפַּעַם, הַמִּלִּים הַלָּלוּ, הָיוּ מָרוֹת מִתָּמִיד, כּוֹאֲבוֹת, מְטַלְטְלוֹת.
כֵּיצַד קוֹרֶה, כָּךְ אָנוּ שׁוֹאֲלִים, שֶׁבְּלֵיל הוֹשַׁעְנָא רַבָּה, נִרְצָחִים יְהוּדִים בְּדַרְכָּם לַכּוֹתֶל הַמַּעֲרָבִי.
"אָנֹכִי אֶעֶרְבֶנּוּ - מִיָּדִי תְּבַקְשֶׁנּוּ" כָּךְ אָמַר יְהוּדָה עַל בִּנְיָמִין, וְכָךְ נָהַגְתָּ אַתָּה, נְחֶמְיָה, כַּאֲשֶׁר יָצָאתָ מִבֵּיתְךָ הַמּוּגָן, לְשֵׁמַע זַעֲקוֹת הָעֶזְרָה.
אַתָּה נֶהֱרַגְתָּ לְמַעַן עִמְּךָ וּלְמַעַן מְדִינָתְךָ וּלְמַעַן אַרְצְךָ וּלְמַעַן מוֹלַדְתְּךָ.
נָפַלְתָּ עַל מִשְׁמַרְתְּךָ.
הָאַחְרָיוּת, הָעַרְבוּת, מְסִירוּת הַנֶּפֶשׁ עֲבוּר הָאַחֵר, הָיוּ נֵר לְרַגְלְךָ כְּתַלְמִיד חָכָם, כְּמוֹרֶה, כְּרַב, כְּחַיַּל לוֹחֵם, וּכְאֵב.
בִּמְסִירוּת הַנֶּפֶשׁ שֶׁלְּךָ, בַּהַקְרָבָה הַיּוֹקֶדֶת, בְּאַהֲבַת יִשְׂרָאֵל שֶׁפָּעֲמָה בְּלִבְּךָ, הִשְׁאַרְתָּ צַוָּאָה - צַוָּאָה שֶׁל אַהֲבָה וְהַקִּרְבָה, לִילָדֶיךָ.
גַּם כַּאֲשֶׁר לֹא תִּהְיֶה לְיָדָם, וְלֹא תַּסְפִּיג אֶת חִינּוּכָם בַּעֲרָכִים נִשְׂגָּבִים, הֵם לְעוֹלָם לֹא יִשְׁכְּחוּ אֶת הַגְּבוּרָה שֶׁלְּךָ, אֶת הָאַהֲבָה שֶׁלְּךָ.
גַּם אֲנַחְנוּ לֹא נִשְׁכַּח.
יַקִּירַי, בְּנֵי הַמִּשְׁפָּחָה, תַּלְמִידִים, אָנוּ נִמְצָאִים בְּמַאֲבָק קָשֶׁה, יוֹמְיוֹמִי וּמִתְמַשֵּׁךְ.
כְּאֵבֵי הַבִּנְיָן - בִּנְיַן הָאָרֶץ, וּבִנְיַן יְרוּשָׁלַיִם; כְּאֵבֵי הַגְּדִילָה; הָיוּ וְהֵם עָדִין - כְּאֵבִים עַזִּים.
לְעִתִּים, כְּמוֹ הַיּוֹם, אֵלּוּ כְּאֵבֵי תּוֹפֶת שֶׁל מַמָּשׁ.
אוֹיְבֵינוּ, יוֹדְעִים לְהַכְאִיב לָנוּ, אַךְ לֹא לְנַצֵּחַ אוֹתָנוּ.
הַמַּאֲבָק בַּטֵּרוֹר, דּוֹרֵשׁ נְחִישׁוּת, וְתַעֲצוּמוֹת נֶפֶשׁ, וְאָנוּ נַגִּיעַ גַּם נַגִּיעַ, לְרוֹצְחֵיהֶם שֶׁל הַתְּמִימִים וְהַטְּהוֹרִים, לִמְסִיתִים וּלְשׁוֹלְחֵיהֶם, וְנַכֶּה בָּם - מַכָּה קָשָׁה.
בְּשִׁמְכֶם, וּבְשֵׁם הָעָם כּוּלּוֹ, אֲנִי רוֹצֶה לְחַזֵּק אֶת יְדֵי כּוֹחוֹת הַבִּטָּחוֹן, הַפּוֹעֲלִים בְּשָׁעָה זוֹ, בְּרַחֲבֵי יְרוּשָׁלַיִם, וּבְרַחֲבֵי אֶרֶץ יִשְׂרָאֵל כּוּלָּהּ, בְּצוּרָה נְחוּשָׁה, נֶגֶד הַמְּרַצְּחִים.
גָּדַלְתִּי בִּירוּשָׁלַיִם, בִּזְמַן שֶׁנֶּאֱסַר עָלֵינוּ בְּכוֹחַ הַזְּרוֹעַ, לְהַגִּיעַ אֶל הַכֹּתֶל הַמַּעֲרָבִי וְאַף הָיִיתִי יֶלֶד, בְּיָמִים, בָּהֶם תְּקִיעַת שׁוֹפָר בְּרַחֲבַת הַכּוֹתֶל, הָיְתָה עִילָּה לְמַעֲצָר בִּידֵי הַמַּנְדָּט הַבְּרִיטִי; הַיָּמִים הָאֵלּוּ לֹא יָשׁוּבוּ.
אָסוּר לָנוּ, בְּשׁוּם פָּנִים וָאוֹפֶן לְהֵרָתַע, מִלְּהַגִּיעַ לַכּוֹתֶל הַמַּעֲרָבִי, שָׂרִיד בֵּית מִקְדָּשֵׁנוּ.
זָכִיתִי בְּעַצְמִי הַשָּׁנָה, לְהַגִּיעַ לַכּוֹתֶל, בְּמַעֲמַד הַקְהֵל - בְּנוֹכְחוּת הֲמוֹנֵי בֵּית יִשְׂרָאֵל.
אֲנִי קוֹרֵא, לְכָל הָעוֹלִים לָרֶגֶל: אַל תַּדִּירוּ רַגְלֵיכֶם מֵהָעִיר הָעַתִּיקָה, עָלֵינוּ לִצְעוֹד בְּדַרְכָּם, שֶׁל הָרַב נְחֶמְיָה וְשֶׁל אַהֲרֹן, וּלְהוֹכִיחַ בְּמַעֲשִׂים, שֶׁהַטֵּרוֹר לֹא יַצְלִיחַ לִפְגּוֹעַ בְּאוֹרְחוֹת חַיֵּינוּ.
