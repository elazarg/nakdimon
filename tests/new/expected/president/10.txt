אֵינֶנּוּ יְכוֹלִים, לְהַמְשִׁיךְ וְלִפְטוֹר אֶת הַלֶּהָבוֹת הַלָּלוּ, הַמְּאַכְּלוֹת אֶת הַחֶבְרָה בְּיִשְׂרָאֵל, כְּצֵירוּף מִקְרִים מְצַעֵר.
אִי אֶפְשָׁר, לְהַמְשִׁיךְ וּלְכַבּוֹת אֶת הָאֵשׁ, הַמְּכַלָּה אֶת כּוּלָּנוּ - בְּגִנּוּיִים רָפִים.
אִי אֶפְשָׁר, לְכַבּוֹת אֶת הָאֵשׁ, בַּעֲצָרוֹת הִזְדַּהוּת.
גַּם לֹא בַּעֲצֶרֶת הַזּוֹ.
אִי אֶפְשָׁר, לְכַבּוֹת אוֹתָהּ בְּפּוֹסְטִים בְּפֶיְיסְבּוּק וּבְהַצְהָרוֹת בַּתִּקְשׁוֹרֶת.
אִי אֶפְשָׁר, לְכַבּוֹת אֶת הָאֵשׁ בְּהַדְחָקָה, בְּהַכְחָשָׁה וּבְהִתְעַלְּמוּת.
הֲסָתָה, לָעַג, קַלּוּת דַּעַת, רִפְיוֹן וְגַבְהוּת הַלֵּב לֹא מְכַבִּים אֶת הָאֵשׁ.
אֶלָּא רַק מְאַפְשְׁרִים לָהּ לִבְעוֹר בְּעוֹצְמָה רַבָּה יוֹתֵר.
בְּלַהַט.
לְהִתְפַּשֵּׁט לְכָל עֵבֶר.
לְחַלְחֵל לְכָל שְׂדֵרוֹת הַחֶבְרָה.
זִלְזוּל בּוֹטֶה בְּשִׁלְטוֹן הַחוֹק, בִּכְבוֹד הָאָדָם, בְּאַהֲבַת הָאָדָם, בְּאַהֲבַת יִשְׂרָאֵל, וּבְחוֹפֶשׁ הַדֵּעוֹת, פָּשׁוּ בִּבְשָׂרֵנוּ וְעוֹשִׂים בָּנוּ שַׁמּוֹת.
נוֹצְרָה אֶצְלֵנוּ אֲוִוירָה הַמְּאַפְשֶׁרֶת סַלְחָנוּת לְמָה שֶׁנּוֹהֲגִים לְכַנּוֹת בְּהִתַּמְּמוּת "עֲשָׂבִים שׁוֹטִים".
לְכָל חֶבְרָה יֶשְׁנָם שׁוּלַיִים קִיצוֹנִיִּים; אוּלָם הַיּוֹם, עָלֵינוּ לִשְׁאוֹל: מָה בָּאֲוִוירָה הַצִּבּוּרִית מְאַפְשֵׁר לְקִיצוֹנִיּוּת וּלְקִיצוֹנִיִּים, לָלֶכֶת בְּבִטְחָה בְּתוֹכְכֵי הַדֶּרֶךְ הָרָאשִׁית.
מָה הֵבִיא לְכָךְ שֶׁהָעֲשָׂבִים הַשּׁוֹטִים, מְאַיְּימִים עַל שְׁלוֹמָהּ שֶׁל הָעֲרוּגָה כּוּלָּהּ.
אִי אֶפְשָׁר, לְכַבּוֹת אֶת הָאֵשׁ בְּהַדְחָקָה; עַל מְנַת לְכַבּוֹת אֶת הַלֶּהָבוֹת, עָלֵינוּ לִהְיוֹת נְחוּשִׁים וְנֶחֱרָצִים הַרְבֵּה יוֹתֵר.
עָלֵינוּ לִהְיוֹת יְסוֹדִיִּים וּבְרוּרִים, מִמַּעֲרֶכֶת הַחִינּוּךְ, דֶּרֶךְ מַעֲרֶכֶת אֲכִיפַת הַחוֹק, וְעַד הָאוֹחֲזִים בְּהֶגֶה הַהוֹבָלָה, שֶׁל הָעָם וְהַמְּדִינָה.
