בְּיִשְׂרָאֵל יֵשׁ מִילָּה אַחַת שֶׁמִּזְּמַן הָפְכָה לִכְלִי נֶשֶׁק- "דֵּמוֹגְרַפְיָה".
בַּמִּילָּה הַזֹּאת מִשְׁתַּמְּשִׁים בְּדֶרֶךְ כְּלָל, כְּשֶׁרוֹצִים לִתְקוֹף טַעֲנָה מְסוּיֶּמֶת.
וְאוּלָם בַּעֲלֵי הָאוֹזֶן הַמּוּסִיקָלִית מְבִינִים שֶׁבְּדֶרֶךְ כְּלָל אֵין זֹאת אֶלָּא דֶּרֶךְ מְנוּמֶּסֶת לִכְאוֹרָה לְתָאֵר אוּכְלוּסִיָּיה כָּזֹאת אוֹ אַחֶרֶת כְּ-"אִיּוּם" אוֹ כְּ-"סַכָּנָה", כְּלֹא רְצוּיָה, כְּלֹא לֵגִיטִימִית.
פַּעַם מוּפְנֵית הָאֶצְבַּע כְּלַפֵּי עַרְבִים, פַּעַם כְּלַפֵּי דָּתִיִּים אוֹ חֲרֵדִים, וְהַכּוֹל בִּתְלוּת בַּהֶקְשֵׁר.
לָכֵן, בְּמֶשֶׁךְ הַשָּׁנִים, פִּיתַּחְתִּי סְלִידָה עֲמוּקָּה כְּלַפֵּי הַמּוּשָּׂג הַזֶּה.
וְהִנֵּה, אֲנִי עוֹמֵד לִפְנֵיכֶם הַיּוֹם, בִּמְלֹאת שָׁנָה לִכְהוּנָּתִי, וּמְבַקֵּשׁ לְדַבֵּר אִתְּכֶם עַל דֵּמוֹגְרַפְיָה.
וְזֹאת מִפְּנֵי שֶׁשִּׁינּוּיִים דֵּמוֹגְרָפִיִּים מַשְׁמָעוּתִיִּים- יוֹרְדִים לַמַּהוּת, וּמַכְתִּיבִים מַהוּת.
מֵעוֹלָם לֹא רָאִיתִי, וּלְעוֹלָם לֹא אֶרְאֶה בְּאַף אָדָם אוֹ קְבוּצָה הַמַּרְכִּיבִים אֶת הַחֶבְרָה הַיִּשְׂרְאֵלִית סַכָּנָה, אוֹ חָלִילָה אִיּוּם.
אֲבָל, אֲנִי עוֹמֵד בִּפְנֵיכֶם הַיּוֹם, מִכֵּיוָון שֶׁאֲנִי מְזַהֶה אִיּוּם מַמָּשִׁי בַּהַדְחָקָה הַקּוֹלֶקְטִיבִית שֶׁלָּנוּ אֶת הַתְּמוּרוֹת שֶׁעוֹבֶרֶת הַחֶבְרָה הַיִּשְׂרְאֵלִית בָּעֲשׂוֹרִים הָאַחֲרוֹנִים.
בְּהַזְנָחַת הַהִתְמוֹדְדוּת עִם מָה שֶׁאֲנִי מְכַנֶּה, "הַסֵּדֶר הַיִּשְׂרְאֵלִי הֶחָדָשׁ", שֶׁבּוֹ וּבְמַשְׁמָעוּיוֹתָיו אֲבַקֵּשׁ לַעֲסוֹק הַיּוֹם.
