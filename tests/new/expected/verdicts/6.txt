הַמְּעַרְעֶרֶת הוֹסִיפָה וְטָעֲנָה כִּי הַמֵּשִׁיב הֵפֵר אֶת חוֹבַת תּוֹם הַלֵּב בְּנִיהוּל מַשָּׂא וּמַתָּן, וְלָכֵן יֵשׁ לְקַיֵּים אֶת הַהֶסְכֵּם, אַךְ יַחַד עִם זֹאת לִקְבּוֹעַ כִּי מַגִּיעִים לָהּ סְכוּמִים נוֹסָפִים שֶׁעַל הַמֵּשִׁיב לְהַעֲבִיר לָהּ לְאַחַר שֶׁיֵּיעָרֵךְ אִיזּוּן מַשְׁאַבִּים מָלֵא, שֶׁיִּתְיַיחֵס לִכְלַל הָרְכוּשׁ.
הַמְּעַרְעֶרֶת עָתְרָה לְכָךְ, שֶׁבֵּית הַמִּשְׁפָּט יַצְהִיר כִּי הַמֵּשִׁיב הִטְעָה אוֹתָהּ, הוֹלִיךְ אוֹתָהּ שׁוֹלָל, הִצִּיג מַצַּג שָׁוְוא בְּיַחַס לִרְכוּשׁוֹ וּנְכָסָיו לִפְנֵי שֶׁנִּכְרַת הַהֶסְכֵּם וְהֵפֵר אֶת הַחוֹבוֹת הַמּוּגְבָּרוֹת הַמּוּטָּלוֹת עָלָיו.
מִכָּאן עֲתִירָתָהּ, כִּי יִיקָּבַע שֶׁהַוִּויתּוּרִים שֶׁעָשְׂתָה אֵינָם חָלִים, וּבְכָל מִקְרֶה אֵינָם חוֹסְמִים אוֹתָהּ מִקַּבָּלַת מְלוֹא הַכְּסָפִים הַמַּגִּיעִים לָהּ מִמִּכְלוֹל הָרְכוּשׁ, שֶׁהָיָה לְמֵשִׁיב בְּמוֹעֵד עֲרִיכַת הַהֶסְכֵּם.
לְטַעֲנָתָהּ, עַל הַמֵּשִׁיב לִמְסוֹר לָהּ אֶת הַפְּרָטִים הָרֶלֶבָנְטִיִּים בְּיַחַס לַהֲלִיךְ שֶׁהִתְקַיֵּים, לְטַעֲנָתָהּ, בְּמַס הַהַכְנָסָה וְיֵשׁ לְחַיְּיבוֹ לְשַׁלֵּם לָהּ מַחֲצִית מִכָּל הַזְּכוּיוֹת שֶׁיִּתְבָּרְרוּ בַּהֲלִיךְ, לְאַחַר שֶׁהַמֵּשִׁיב יַחֲשׂוֹף אֶת מְלוֹא הָרְכוּשׁ שֶׁהָיָה לוֹ בַּמּוֹעֵד הַקּוֹבֵעַ.
עוֹד טָעֲנָה הַמְּעַרְעֶרֶת כִּי לֹא הָיְיתָה לָהּ אֶפְשָׁרוּת לַעֲרוֹךְ בֵּירוּר עוּבְדָּתִי בְּיַחַס לְנִכְסֵי הַמֵּשִׁיב, כַּאֲשֶׁר זֶה רִימָּה בְּהַצְלָחָה אֶת שִׁלְטוֹנוֹת הַמַּס, הֲרֵי יֵשׁ לְהַנִּיחַ כִּי גַּם הִיא לֹא הָיְיתָה מַצְלִיחָה.
לְטַעֲנָתָהּ, הִיא לֹא יָדְעָה כִּי יֵשׁ לַמֵּשִׁיב רְכוּשׁ רַב, אֶלָּא רַק חֲשָׁדָהּ בְּכָךְ, וְזֹאת שָׁעָה שֶׁהַמֵּשִׁיב לֹא סִיפֵּק לָהּ מֵידָע אֶלָּא הֶעֱלִים זֹאת מִמֶּנָּה כְּמוֹ מֵרָשׁוּיוֹת הַמַּס.
