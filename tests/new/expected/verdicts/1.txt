כָּעוֹלֶה מֵעוּבְדּוֹת כְּתַב הָאִישּׁוּם, אֲשֶׁר פּוֹרְטוּ בְּהַרְחָבָה בְּמִסְגֶּרֶת הַכְרָעַת הַדִּין, בְּתַמְצִית - בְּיוֹם 19.10.18, בְּסָמוּךְ לְשָׁעָה 00:22, הַשּׁוֹטְרִים מֵנִי מֶסֶס וְצוּרִיאֵל שׁוֹחַט, שָׁהוּ בְּמִתְחַם הַחֲנָיָה שֶׁל תַּחֲנַת מִשְׁטֶרֶת אוֹפָקִים (לְהַלָּן בְּהַתְאָמָה: "הַשּׁוֹטֵר מֵנִי" וְ"הַשּׁוֹטֵר צוּרִיאֵל", "הַחֲנָיָה" וְ"הַתַּחֲנָה").
הַנֶּאֱשָׁם אֲשֶׁר שָׁהָה בְּאוֹתוֹ מוֹעֵד בְּסָמוּךְ לַתַּחֲנָה, רָץ לְכִיוּוּן מִתְחַם הַחֲנָיָיה, וְזֹאת כַּאֲשֶׁר שַׁעַר הַחֲנָיָה הִתְעַתֵּד לְהִיסָּגֵר וְהִתְפָּרֵץ דַּרְכּוֹ אֶל הַחֲנָיָיה.
כַּאֲשֶׁר נִשְׁאַל הַנֶּאֱשָׁם לְפֵשֶׁר מַעֲשָׂיו עַל יְדֵי הַשּׁוֹטֵר מֵנִי, הֵשִׁיב כִּי הִגִּיעַ לַתַּחֲנָה לְהַגִּישׁ תְּלוּנָה.
מִיָּד לְאַחַר מִכֵּן, הִתְקָרֵב לְעֵבֶר הַשּׁוֹטֵר מֵנִי, נֶעֱמַד, שָׁלַף בְּפִתְאוֹמִיּוּת דּוֹקְרָן מְאוּלְתָּר עָשׂוּי מֵעֵץ וְנִיסָּה לִדְקוֹר בְּאֶמְצָעוּתוֹ אֶת הַשּׁוֹטֵר מֵנִי בְּבִטְנוֹ.
הַשּׁוֹטֵר מֵנִי אֲשֶׁר חָשׁ בְּסַכָּנָה, הָדַף עַצְמוֹ אָחוֹרָה, וְשָׁלַף אֶקְדָּח, דָּרַךְ אוֹתוֹ וְכִיוֵּון לְעֵבֶר הַנֶּאֱשָׁם.
הַשּׁוֹטֵר צוּרִיאֵל אֲשֶׁר כִּיוֵּון אַף הוּא אֶת נִשְׁקוֹ לְעֵבֶר הַנֶּאֱשָׁם, הִתְקָרֵב לַנֶּאֱשָׁם מֵאָחוֹר וְנִיסָּה לְאוֹזְקוֹ, בְּמַהֲלַךְ נִיסְּיוֹן הַהִשְׁתַּלְּטוּת, הַנֶּאֱשָׁם הוֹשִׁיט יָדוֹ הַיְּמָנִית לְעֵבֶר סַכִּין שֶׁהָיְיתָה מוּסְלֶקֶת מֵאֲחוֹרֵי חֲגוֹרַת מִכְנָסָיו מִתַּחַת לְחוּלְצָתוֹ, הוֹצִיא אוֹתָהּ וְאָחַז בָּהּ בְּיָדוֹ.
בְּשָׁלָב זֶה הַשּׁוֹטֵר רוֹן רָבּוּחַ אֲשֶׁר נָכַח בַּמָּקוֹם הִבְחִין בַּמִּתְרַחֵשׁ, הִתְקָרֵב לַנֶּאֱשָׁם סוֹבֵב אֶת יָדוֹ וּבְכָךְ גָּרַם לַנֶּאֱשָׁם לְהַפִּיל אֶת הַסַּכִּין.
בַּהֶמְשֵׁךְ לָאָמוּר, וְתוֹךְ שִׁימּוּשׁ בְּכוֹחַ סָבִיר לְהִשְׁתַּלְּטוּת עַל הַנֶּאֱשָׁם, הוּכְנַס הַנֶּאֱשָׁם לַחֲדַר סִיּוּר, שָׁם אִייֵּם עַל הַשּׁוֹטֵר צוּרִיאֵל "עַל זֶה שֶׁהִכְאַבְתָּ לִי אֲנִי מַבְטִיחַ לְךָ שֶׁתְּשַׁלֵּם עַל זֶה".
