הוּא אֲפִילּוּ הִתְכַּוֵּון לֹא לִקְנוֹת לָהּ מַתָּנָה.
מְוַותְּרִים אָז מְוַותְּרִים, לֹא? הוּא אָמַר לְגִילִי שֶׁאָמְרָה, אֲנִי לֹא יוֹדַעַת, עֵרָן. תִּקְנֶה מַשֶּׁהוּ קָטָן, אוּלַי. אוֹ סִמְלִי.
לֹא לִקְנוֹת שׁוּם דָּבָר זֶה קְצָת מוּגְזָם, וְהוּא חָשַׁב (שׁוּב) שֶׁגִּילִי לֹא מְבִינָה שׁוּם דָּבָר.
בֵּינוֹ וּבֵין תָּמָר אֵין דְּבָרִים קְטַנִּים אוֹ סִמְלִיִּים.
מָה הִיא חוֹשֶׁבֶת, שֶׁהוּא יִקְנֶה לָהּ בּוֹנְבּוֹנְיֵירָה? אִם לֹא עוֹשִׂים אָז לֹא עוֹשִׂים וְזֶהוּ, אֲבָל בַּסּוֹף הוּא קָנָה לָהּ. מַשֶּׁהוּ קָטָן וְסִמְלִי. אֲבָל לְפָחוֹת הוּא קָנָה.
הִיא לֹא קָנְתָה לוֹ שׁוּם דָּבָר. רַק צִילְצְלָה בַּיּוֹם שֶׁל הַיּוֹמוּלֶדֶת שֶׁלּוֹ וְזִימְרְרָה בַּעֲלִיצוּת זַיְיפָנִית.
הַיּוֹם יוֹמוּלֶדֶת! הַיּוֹם יוֹמוּלֶדֶת! וְעֵרָן לֹא הִצְלִיחַ לְהִתְאַפֵּק וְאָמַר, פָּתַחְתְּ אֶת מָה שֶׁקָּנִיתִי לָךְ, וְתָמָר אָמְרָה, מָה? הַפֵיָה? בֶּטַח שֶׁפָּתַחְתִּי, לֹא אָמַרְתִּי לְךָ? וּמֵרֶגַע לְרֶגַע הַקּוֹל שֶׁלָּהּ נִשְׁמַע צוֹרְמָנִי יוֹתֵר וְיוֹתֵר, כְּמוֹ תָּמִיד כְּשֶׁהִיא מְשַׁקֶּרֶת, וְהִיא הִמְשִׁיכָה, הִיא מַקְסִימָה, הִיא מַמָּשׁ מַקְסִימָה, הַפֵיָה, אֲנִי מֵתָה עָלֶיהָ, אֲנִי מַמָּשׁ מֵתָה עָלֶיהָ וְגַם הַיְּלָדוֹת, הֵן מִתְחַנְּנוֹת שֶׁאֲנִי אֶתֵּן לָהֶן אוֹתָהּ - אֲבָל אֲנִי לֹא מַסְכִּימָה.
וְעֵרָן לֹא רָצָה לְהַגִּיד לָהּ שֶׁהִיא לֹא פֵיָה, הַבַּחוּרָה הַזֹּאת שֶׁמִּסְתּוֹבֶבֶת עַל תֵּיבַת הַנְּגִינָה שֶׁהוּא קָנָה לָהּ - זֹאת רַקְדָנִית.