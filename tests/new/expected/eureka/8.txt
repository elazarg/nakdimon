"גַּנֵּי הַמִּפְרָץ" (Gardens by the Bay) שֶׁבְּסִינְגַּפּוּר הֵם גַּנִּים אֶקְזוֹטִיִּים וּבַעֲלֵי מַרְאֶה עֲתִידָנִי, הַמִּשְׂתָּרְעִים עַל כְּ-1,000 דּוּנָם.
זֶהוּ לֹא סְתָם פַּארְק יָרוֹק, אֶלָּא גַּן בּוֹטָנִי עִם אוֹסֶף מַרְהִיב שֶׁל צְמָחִים מִכָּל הָעוֹלָם.
הַגַּנִּים מְמוּקָּמִים בְּסָמוּךְ לְמָלוֹן מָרִינָה בֶּיְי הַמַּרְשִׁים שֶׁל סִינְגַּפּוּר.
יֵשׁ בָּהֶם שֶׁפַע בִּלְתִּי נִתְפָּס שֶׁל צִמְחִיָּה וּפְרָחִים אֶקְזוֹטִיִּים וּמְיוּחָדִים, הַמַּצִּיעִים חֲגִיגָה לָעֵינַיִים.
בֵּין שֶׁפַע הַסַּחְלָבִים, הַפְּרָחִים, הַשְּׁרָכִים וְהַמְּטַפְּסִים שֶׁיַּקִּיפוּ אֶתְכֶם מִכָּל עֵבֶר, קָשֶׁה לַמְּבַקְּרִים לְהִתְנַתֵּק כָּאן מֵהֲמוּלַּת הָעִיר הַגְּדוֹלָה שֶׁמִּסָּבִיב.
"גַּנֵּי הַמִּפְרָץ" מְפוּרְסָמִים בַּמַּרְאֶה הַמַּדְהִים שֶׁל 18 הַסּוּפֶּר-טְרִיז (Supertrees), "עֵצִים" הַבְּנוּיִים מִמַּתֶּכֶת וּבֵטוֹן.
אֵלּוּ מִבְנִים מַרְהִיבִים בְּצוּרַת עֵצִים, שֶׁנִּבְנוּ בְּרוּבָּם בְּמֶרְכַּז הַפַּארְק, בְּאֵזוֹר שֶׁנִּקְרָא "סוּפֶּר טְרִי גְּרוּב" (Supertree Grove).
הָעֵצִים הַמְּלָאכוּתִיִּים הַלָּלוּ יוֹצְרִים רוֹשֶׁם עֲתִידָנִי וּמַרְהִיב, אֲבָל מֵעֵבֶר לָעִיצּוּב הַמַּרְשִׁים וְהַמְּיוּחָד שֶׁלָּהֶם, הֵם חֵלֶק מִפְּרוֹיֶקְט שֶׁנִּבְנָה בְּמַחְשָׁבָה עַל סְבִיבָה וְקַיָּימוּת, פְּרוֹיֶקְט שָׁלֵם שֶׁל פִּיתּוּחַ סְבִיבָתִי.
לְמַעֲשֶׂה, "הָעֵצִים" הַלָּלוּ מְשַׁמְּשִׁים בּוֹ כְּמֵעֵין גַּנִּים תְּלוּיִים, שֶׁעֲלֵיהֶם גְּדֵלִים צְמָחִים שׁוֹנִים וְהֵם חֵלֶק מִמַּעֲרֶכֶת אֶקוֹלוֹגִית שֶׁיָּצְרוּ כָּאן.
אֵיךְ הַמַּעֲרֶכֶת הַזּוֹ עוֹבֶדֶת? - "עֲצֵי הַסּוּפֶּר-טְרִי" אוֹגְרִים גַּם אֶת אֵנֶרְגִּייַּת הַשֶּׁמֶשׁ וְגַם אֶת מֵי הַגֶּשֶׁם.
הַמַּיִם וְהָאֵנֶרְגִּיָּה הַלָּלוּ מוּעֲבָרִים לְמֵיכָלִים הַמְּסַפְּקִים אֶת כָּל הַתִּצְרוֹכֶת שֶׁל שְׁתֵּי הַחֲמָמוֹת הָעֲנָקִיּוֹת, הַמְּכוּסּוֹת בְּכִיפּוֹת זְכוּכִית.
