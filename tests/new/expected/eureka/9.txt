מַהִי מְכוֹנַת הַיְּרִיָּיה הַמְּסוּנְכְרֶנֶת?
קָרְאוּ לוֹ רוֹלָאן גָּארוֹס (Roland Garros) וְרוּבֵּנוּ שָׁמַעְנוּ עָלָיו בְּהֶקְשֵׁר לִסְפּוֹרְט.
הָאִישׁ שֶׁעַל שְׁמוֹ נִקְרָא מוֹעֲדוֹן טֵנִיס צָרְפָתִי מְפוּרְסָם וְגַם הָאַלִּיפוּת הַפְּתוּחָה לְטֵנִיס שֶׁל צָרְפַת.
אֲבָל גָּארוֹס הָיָה לִפְנֵי הַכֹּל טַיָּיס, מֵחֲלוּצֵי הַטִּיסָה בְּאֵירוֹפָּה.
הוּא הָיָה הָרִאשׁוֹן שֶׁחָצָה אֶת הַיָּם הַתִּיכוֹן בְּטִיסָה יְשִׁירָה מִצָּרְפַת וְעַד טוּנִיס.
הוּא גַּם שֵׁירֵת כְּטַיַּיס קְרָב בְּמִלְחֶמֶת הָעוֹלָם הָרִאשׁוֹנָה וְחָתוּם עַל נִיצָּחוֹן הִיסְטוֹרִי בִּקְרָב אֲוִוירִי.
אֲבָל בָּרֹאשׁ וּבָרִאשׁוֹנָה גָּארוֹס נוֹדַע בַּפִּיתּוּחַ הַטֶּכְנוֹלוֹגִי שֶׁהוּא יָזַם.
הוּא הֶעֱלָה אָז רַעֲיוֹן לְהוֹסִיף לִמְטוֹסִים מְכוֹנַת יְרִיָּיה אֲוִוירִית, סוּג שֶׁל מַקְלְעֵי חַרְטוֹם שֶׁיּוּצְּבוּ בְּקִדְמַת הַמָּטוֹס.
הָרַעְיוֹן לֹא הָיָה חָדָשׁ, אֲבָל נִפְסַל לִפְנֵי כֵן.
הַסִּיבָּה הָיְיתָה הַחֲשָׁשׁ שֶׁהַקְּלִיעִים יִפְגְּעוּ בַּזְּרוֹעוֹת שֶׁל הַמַּדְחֵף וְיַפִּילוּ אֶת הַמָּטוֹס עַצְמוֹ.
בְּלֵב הַפִּתְרוֹן הַמַּבְרִיק שֶׁל רוֹלָאן גָּארוֹס עָמַד הֶתְקֵן חָכָם, שֶׁסִּנְכְרֵן בֵּין הַמַּקְלֵעַ וְהַמַּדְחֵף.
הוּא הִצְלִיחַ לְפַתֵּחַ מַנְגָּנוֹן שֶׁאִפְשֵׁר מַצָּב בּוֹ הַקְּלִיעִים נִפְלָטִים מֵהַקָּנֶה בְּאוֹתוֹ חֶלְקִיק שְׁנִיָּיה, שֶׁבּוֹ יֵשׁ מוּלוֹ רֶוַוח בֵּין הַלְּהָבִים שֶׁל הַמַּדְחֵף הַמִּסְתּוֹבֵב.
תּוֹצְאַת הָעִנְיָין הָיְיתָה שִׁיפּוּר מַדְהִים בָּאֲוִוירוֹנִים שֶׁל הַתְּקוּפָה.
אִם עַד אָז תַּפְקִיד הַמְּטוֹסִים הָיָה בְּעִיקָּר שֶׁל מוֹדִיעִין צְבָאִי, כְּמוֹ סִיּוּר, תַּצְפִּית וּלְחִימָה בִּמְטוֹסֵי הָאוֹיֵב, מֵעַתָּה וּלְאוֹרֶךְ מִלְחֶמֶת הָעוֹלָם הָרִאשׁוֹנָה עָלוּ לַשָּׁמַיִים יוֹתֵר וְיוֹתֵר מְטוֹסֵי קְרָב.
גָּארוֹס עַצְמוֹ, אַגַּב, הִמְשִׁיךְ לָטוּס כְּטַיַּיס קְרָב וּבְאַחַת הַתְּקִיפוֹת נָחַת בְּשֶׁל תַּקָּלָה, מֵעֵבֶר לַקַּוִּוים שֶׁל הַצָּבָא הַגֶּרְמָנִי.
הוּא נִיסָּה עוֹד לִשְׂרוֹף אֶת הַמָּטוֹס אֲבָל הַצָּבָא הַגֶּרְמָנִי גִּילָּה אֶת הַמַּקְלֵעַ הַמְּסוּנְכְרָן שֶׁלּוֹ וְשִׁילֵּב אוֹתוֹ בִּמְטוֹסָיו.
אַחֲרֵי 3 שָׁנִים בַּשֶּׁבִי גָּארוֹס נִמְלַט מִמַּחֲנֵה הַשְּׁבוּיִים וְחָזַר לְצָרְפַת וְלִמְטוֹסֵי הַקְּרָב.
כְּחוֹדֶשׁ לִפְנֵי סִיּוּם הַמִּלְחָמָה וְיוֹם לִפְנֵי יוֹם הוּלַּדְתּוֹ הַשְּׁלוֹשִׁים, הוּא הוּפַּל עִם מְטוֹסוֹ וְנֶהֱרַג.
הִנֵּה סִיפּוּרוֹ שֶׁל הַמַּמְצִיא רוֹלָאן גָּארוֹס (עִבְרִית):
