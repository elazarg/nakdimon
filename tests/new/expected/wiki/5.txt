בִּתְקוּפַת הַבְּרוֹנְזָה הַתִּיכוֹנָה חָל שִׁינּוּי בְּמִבְנֵה הָעִיר: הַתּוֹכְנִית הַמַּעְגָּלִית נִזְנְחָה, הָעִיר גָּדְלָה וְהִשְׂתָּרְעָה עַל שֶׁטַח שֶׁל 1,100 דּוּנָם, סְבִיבָהּ הוּקְמוּ חוֹמוֹת וְשַׁעֲרֵי עִיר שֶׁתָּחֲמוּ אֶת שִׁטְחָהּ וּבְמֶרְכַּז הָעִיר נִבְנְתָה כִּיכָּר גְּדוֹלָה.
בְּפִסְגַּת הָאַקְרוֹפּוֹלִיס נִבְנוּ מִבְנֵי צִיבּוּר גְּדוֹלִים שֶׁהֶחֱלִיפוּ אֶת שִׁטְחֵי הָאִחְסוּן שֶׁהָיוּ בָּהּ וּמִפְעָל גָּדוֹל לְיִיצּוּר כְּלֵי חֶרֶס.
הָיָה זֶה הַמִּפְעָל הַגָּדוֹל בְּיוֹתֵר וְהַשָּׁלֵם בְּיוֹתֵר לְיִיצּוּר הֲמוֹנִי שֶׁל כְּלֵי חֶרֶס, הַכּוֹלֵל אֶת כָּל שְׁלַבֵּי תַּהֲלִיךְ הַיִּיצּוּר, הַיָּדוּעַ מֵהָאֶלֶף הַשֵּׁנִי לפנה"ס בְּסוּרְיָה.
תְּמוּרוֹת אֵלֶּה שִׁיקְּפוּ אֶת הַשִּׁינּוּי שֶׁחָל בְּתַפְקִיד הָעִיר, שֶׁהָפְכָה לְבִירַת הַמַּמְלָכָה, וְאֶת הַתְּמוּרוֹת הַפּוֹלִיטִיּוֹת, שֶׁחָלוּ בְּאֵזוֹר מַעֲרַב סוּרְיָה בַּמַּחֲצִית הָרִאשׁוֹנָה שֶׁל הָאֶלֶף הַשֵּׁנִי לפנה"ס.
הָיָה זֶה חֵלֶק מִתַּהֲלִיךְ שֶׁהִתְרַחֵשׁ בְּאוֹתָהּ עֵת, שֶׁל הִתְעַצְּמוּת שׁוֹשָׁלוֹת מְלָכִים מִמּוֹצָא שֵׁמִי מַעֲרָבִי, שֶׁהֵקִימוּ מַמְלָכוֹת בְּרַחֲבֵי מֵסוֹפּוֹטַמְיָה.
