אַנְדַּרְטַת הַקִּיבּוּצִים
אַנְדַּרְטַת הַקִּיבּוּצִים לְזֵכֶר חַבְרֵי הַקִּיבּוּצִים שֶׁנָּפְלוּ בְּמַעַרְכוֹת יִשְׂרָאֵל, נִמְצֵאת בְּיַעַר הַקִּיבּוּצִים סָמוּךְ לְמִשְׁמַר הָעֵמֶק.
הֲקָמָה
הָרַעְיוֹן לַהֲקָמַת הָאַנְדַּרְטָה נִתְקַל בְּהִתְנַגְּדוּיוֹת רַבּוֹת. הַדִּילֵמָה הָעִיקָּרִית הָיְיתָה בְּעֶצֶם נְחִיצוּת הֲקָמָתָהּ הֱיוֹת שֶׁבִּמְקוֹמוֹת רַבִּים בָּאָרֶץ יֵשׁ אַנְדַּרְטָאוֹת לְחַבְרֵי הַקִּיבּוּצִים שֶׁנָּפְלוּ בְּמַעַרְכוֹת יִשְׂרָאֵל. לְבַסּוֹף נִתְקַבְּלָה הַהַחְלָטָה וְנִבְחַר הַמָּקוֹם - גִּבְעָה נִישָּׂאָה בְּיַעַר מִשְׁמַר הָעֵמֶק. הַמָּקוֹם נִבְחַר בִּגְלַל הֱיוֹתוֹ צוֹפֶה עַל עֵמֶק יִזְרְעֶאל, עֶרֶשׂ הַהִתְיַישְּׁבוּת, וְקִרְבָתוֹ לְג'וֹעָרָה וְלִמְעָרַת הַפַּלְמָ"ח בְּקִיבּוּץ מִשְׁמַר הָעֵמֶק, דָּבָר הַמְּאַפְשֵׁר לִיצוֹר אֶת הַמְּשׁוּלָּשׁ הַוִּוירְטוּאָלִי שֶׁל מוֹרֶשֶׁת הַהֲגָנָה.
מִשְׂרַד הַבִּיטָּחוֹן הִתְנָה אֶת אִישּׁוּרוֹ וּתְמִיכָתוֹ בִּתְנַאי שֶׁלֹּא יִהְיֶה צִיּוּן שְׁמוֹת הַחֲלָלִים בָּאֲתָר. הוֹעֳלָה רַעְיוֹן לִבְנוֹת עֶמְדַּת מַחְשֵׁב בַּמָּקוֹם וּבָהּ רְשִׁימַת הַחֲלָלִים. לְבַסּוֹף הוּחְלַט לַחְקוֹק בָּאֲתָר אֶת שְׁמוֹת הַנּוֹפְלִים מֵהֶחָלָל הָרִאשׁוֹן מֹשֶׁה בֶּרְסְקִי חֲבֵר קִיבּוּץ דְּגַנְיָה א עַד יָמֵינוּ, סה"כ 3050 שֵׁמוֹת.
הָאַנְדַּרְטָה תּוּכְנְנָה עַל יְדֵי הַפַּסָּל סָלוֹ שָׁאוּל חֲבֵר קִיבּוּץ עֵין גֵּב. הִיא בְּנוּיָה בְּצוּרָה שֶׁל מִגְדַּל תַּצְפִּית עָשׂוּי מִבֵּטוֹן חָשׂוּף. גֶּרֶם מַדְרֵגוֹת מַגִּיעַ לְרֹאשׁ הַמִּגְדָּל וּמִמֶּנּוּ תַּצְפִּית מַרְהִיבָה עַל קִיבּוּץ מִשְׁמַר הָעֵמֶק וְעֵמֶק יִזְרְעֶאל. עַל קִיר בֵּטוֹן בָּאֲתָר חֲקוּקוֹת מִילּוֹתָיו שֶׁל ס. יִזְהָר: נִזְכּוֹר אַחִים, בָּנִים וְרֵעִים אֲשֶׁר יָצְאוּ עִמָּנוּ בִּפְלוּגּוֹת הַלּוֹחֲמִים. אֲנַחְנוּ חָזַרְנוּ וְהֵמָּה לֹא יָשׁוּבוּ עוֹד. קֶרֶן קַיֶּימֶת לְיִשְׂרָאֵל הִכְשִׁירָה לָאַנְדַּרְטָה דֶּרֶךְ כּוּרְכָּר מְשׁוּלֶּטֶת, בְּאוֹרֶךְ 6 ק"מ מִגּ'וֹעָרָה.
בִּתְחִילַּת הַדֶּרֶךְ, מִצַּד שְׂמֹאל, אֶפְשָׁר לְהַבְחִין בִּשְׁנֵי עַמּוּדֵי אֶבֶן גְּדוּמִים - גָּבוֹהַּ וְנָמוּךְ לְזֵכֶר שְׁנֵי חַבְרֵי קִיבּוּץ עֵין הַשּׁוֹפֵט. הַגָּבוֹהַּ לְזֵכֶר שְׁלֹמֹה קוּרְץ, הַנָּמוּךְ לְזֵכֶר נֶכְדּוֹ לִיאוֹר צָ'רָן. בְּ-7 בְּאוֹקְטוֹבֶּר 1989 יָרְדוּ הַשְּׁנַיִים לַחֲקוֹר מְעָרָה בָּאֵזוֹר וְנִקְבְּרוּ חַיִּים.
הָאֲתָר נֶחֱנַךְ רִשְׁמִית בְּ-29 בְּאוֹגוּסְט 2007 בְּטֶקֶס בְּהִשְׁתַּתְּפוּת שַׂר הַבִּיטָּחוֹן אֵהוּד בָּרָק וּנְשִׂיא הַמְּדִינָה שִׁמְעוֹן פֶּרֶס.
