אָמֶבָּה אֵלֵגִי
אָמֶבָּה אֵלֵגִי הוּא אמב (מִבְצָר הֲרָרִי הַמִּסְתַּמֵּךְ עַל תְּצוּרָה גֵּאוֹלוֹגִית שְׁכִיחָה בְּאֶתְיוֹפְּיָה, בְּצוּרַת הַר שׁוּלְחָן הַמּוּקָּף בִּמְצוּקִים תְּלוּלִים), בִּצְפוֹן אֶתְיוֹפְּיָה, בִּמְחוֹז תִּיגְרַאי. הֶאֱמַב שׁוֹלֵט עַל הַדֶּרֶךְ בֵּין הָעִיר מְקִלָּה דָּרוֹמָה לָעִיר מְאִיצ'וֹ. בְּשֶׁל מִיקּוּמוֹ הָאַסְטְרָטֵגִי הָיָה הֶאֱמַב זִירָה לְמִסְפַּר קְרָבוֹת חֲשׁוּבִים בַּהִיסְטוֹרְיָה הָאֶתְיוֹפִּית.
הִיסְטוֹרְיָה
אִזְכּוּרִים רִאשׁוֹנִים
הַפַּעַם הָרִאשׁוֹנָה בָּהּ מוֹפִיעַ שְׁמוֹ שֶׁל הָהָר בַּכְּתוּבִים הָיְיתָה בְּמַהֲלַךְ הַמֵּאָה הַ-15 כַּאֲשֶׁר קֵיסָר אֶתְיוֹפְּיָה בְּאֵדֶה מְרִיאָם הָרִאשׁוֹן הוֹבִיל מַסָּע צְבָאִי כְּנֶגֶד שֵׁבֶט בְּשֵׁם דּוֹבְאָהּ שֶׁשָּׁלַט בָּאֵזוֹר וְהִפְרִיעַ לִנְתִיבֵי הַתַּחְבּוּרָה. בִּתְחִילַּת הַמֵּאָה הַ-19 הִשְׁתַּמֵּשׁ הֲרַאס וּוְלָדָהּ סָלָאסִי בִּמְצוּדָה שֶׁעַל הָהָר עַל מְנַת לִכְלוֹא אֶת גָּבְרָה גּוּרוּ, אָחִיו שֶׁל סַבְּגּדַּיְס שֶׁמֶּרֶד כְּנֶגְדּוֹ. הַדֶּרֶךְ שֶׁסָּלְלוּ הַבְּרִיטִים בְּמַהֲלַךְ הַמִּשְׁלַחַת הַצְּבָאִית לְאֶתְיוֹפְּיָה (1868), מֵהַחוֹף אֶל אָמֶבָּה מְרִיאָם, עָבְרָה לְיַד אָמֶבָּה אֵלֵגִי. בְּפֶבְּרוּאָר 1889 לָחַם רַאס אֱלוּלַהּ אֲנַגְּדָהּ בְּרַאס סִיּוּם גָּבְרָה, וּבִקְרָב זֶה נִפְצַע אֲנַגְּדָהּ.
קְרַב אָמֶבָּה אֵלֵגִי (1895)
עֵרֶךְ מוּרְחָב - קְרַב אָמֶבָּה אֵלֵגִי (1895)
הַקְּרָב הִתְרַחֵשׁ בְּמַהֲלַךְ הַמִּלְחָמָה הָאִיטַלְקִית-אֶתְיוֹפִּית הָרִאשׁוֹנָה בְּדֵצֶמְבֶּר 1895. בְּ-7 בְּדֵצֶמְבֶּר הֵבִיסוּ הָאֶתְיוֹפִּים כּוֹחַ אִיטַלְקִי שֶׁל 2,350 חַיָּילִים שֶׁהוּבַל עַל יְדֵי פְּייֶטְרוֹ טוֹסְלִי, וּבְ-8 בְּדֵצֶמְבֶּר, גֵּירֵשׁ הַקֵּיסָר הָאֶתְיוֹפִּי מַנְלִיק הַשֵּׁנִי אֶת כּוֹחוֹתָיו שֶׁל הַגֵּנֵרָל הָאִיטַלְקִי אוֹרְסְטָה בְּרֶטְיָירִי. לְאַחַר הַתְּבוּסָה נָסוֹגוּ הָאִיטַלְקִים מֵאָמֶבָּה אֵלֵגִי וּמִגּוֹנְדָר כּוּלָּהּ, לְמִבְצַר מְקִלָּה שֶׁעָלָיו צַר מַנְלִיק בְּמֶשֶׁךְ חֲמִישָּׁה עָשָׂר יָמִים.
קְרַב אָמֶבָּה אֵלֵגִי (1941)
הַקְּרָב הַשֵּׁנִי שֶׁל אָמֶבָּה אֵלֵגִי נֶעֱרַךְ בְּמִסְגֶּרֶת הַמַּעֲרָכָה בְּמִזְרַח אַפְרִיקָה בְּמִלְחֶמֶת הָעוֹלָם הַשְּׁנִיָּיה. מִתְּחִילַּת שְׁנַת 1941 פָּתַח הַצָּבָא הַבְּרִיטִי בְּאֶמְצָעוּת יְחִידוֹת מִצְּבָא הוֹדּוּ הַבְּרִיטִית וְעִמָּם כּוֹחוֹת מִצְּבָא דְּרוֹם אַפְרִיקָה, צְבָא צָרְפַת הַחוֹפְשִׁית וִיחִידוֹת נוֹסָפוֹת שֶׁל לוֹחֲמֵי גֵּרִילָה אֶתְיוֹפִּים הַמְּכוּנִּים כּוֹחַ גִּדְעוֹן בַּמַּעֲרָכָה כְּנֶגֶד הָאִיטַלְקִים שֶׁהֶחֱזִיקוּ בְּאֶתְיוֹפְּיָה, סוֹמַלְיָה וְאֵרִיתְרֵיאָה. בִּתְנוּעַת מֶלְקָחַיִים אִיגְּפוּ כּוֹחוֹתָיו שֶׁל הַגֵּנֵרָל וִילְיָאם פְּלָאט אֶת הָאִיטַלְקִים מִצָּפוֹן, וְכוֹחוֹתָיו הַדָּרוֹם אַפְרִיקָאִים שֶׁל הַגֵּנֵרָל אֵלֶן קַנִינְגְהָם אֶת הָאִיטַלְקִים מִדָּרוֹם. הָאִיטַלְקִים נָסוֹגוּ וְהִתְבַּצְּרוּ בְּמִבְצַר אָמֶבָּה אֵלֵגִי, שָׁם חָצְבוּ מְצוּדָה בְּמִנְהֲרוֹת בָּאֶבֶן הַטִּבְעִית. תַּחַת פִּיקּוּדוֹ שֶׁל הַמִּשְׁנֶה לַמֶּלֶךְ הָאִיטַלְקִי, הַנָּסִיךְ אַמְדָּאוֹ הַדּוּכָּס הַשְּׁלִישִׁי מָאָאוּסְטָה נִיהֲלוּ הָאִיטַלְקִים בִּמְקוֹם קְרַב מִגְנָנָה. בִּתְחִילַּת מַאי הֵחֵלּוּ הַבְּרִיטִים לִתְקוֹף מִצָּפוֹן, וְהִקִּיפוֹ אֶת הָהָר מִצִּידּוֹ הַמִּזְרָחִי וְהַמַּעֲרָבִי. בְּ-14 בְּמַאי הִצְטָרְפוּ אֲלֵיהֶם הַכּוֹחוֹת הַדָּרוֹם אַפְרִיקָאִים מִדָּרוֹם, וְהָהָר הוּקַּף מִכָּל עֲבָרָיו. הַבְּרִיטִים תִּכְנְנוּ לִתְקוֹף אֶת הַמְּצוּדָה בְּאוֹפֶן חֲזִיתִי, אַךְ פָּגָז שֶׁפָּגַע פְּגִיעָה מִמּוּזֶלֶת בְּמִצְבּוֹר דֶּלֶק, הֵבִיא לְזִיהוּם מֵי הַשְּׁתִיָּיה בְּדֶלֶק, וְלִכְנִיעַת מִגַּנֵּי הָהָר בְּ-15 בְּמַאי.
קְרַב אָמֶבָּה אֵלֵגִי הַשְּׁלִישִׁי
בְּ-1943 הִתְקַיֵּים לְיַד אָמֶבָּה אֵלֵגִי הַקְּרָב הָאַחֲרוֹן בְּ"מֶרֶד וְויָאנָה" שֶׁכֻּוַּון כְּנֶגֶד שִׁלְטוֹנוֹ שֶׁל הֲיַילַּהּ סָלָאסִי. הַמּוֹרְדִים כָּבְשׁוּ אֶת מְקִלָּה וְהִמְשִׁיכוּ דָּרוֹמָה אֶל הָהָר, בּוֹ נִתְקְלוּ בַּעֲשֶׂרֶת אֲלָפִים חַיָּילִים שֶׁל מֶמְשֶׁלֶת אֶתְיוֹפְּיָה. בֵּין 18 בְּסֶפְּטֶמְבֶּר לְ-6 בְּאוֹקְטוֹבֶּר 1943 נִיסּוּ הַמּוֹרְדִים, בְּהַנְהָגַת בְּלָאטָהּ הֲיַילַּהּ מְרִיאָם רָדָה לִכְבּוֹשׁ אֶת עֶמְדוֹת חַיָּילֵי הַמֶּמְשָׁלָה בָּהָר, אַךְ לֹא עָמְדוּ בִּפְנֵי הַפְגָּזוֹת הָאַרְטִילֶרְיָה שֶׁל הַצָּבָא הַבְּרִיטִי שֶׁסִּייֵּעַ לְסָלָאסִי, וּבְסוֹפוֹ שֶׁל דָּבָר הִתְפַּזְּרוּ.