אוֹפָלֶיהָ שֶׁטָּרָאל
אוֹפָלֶיהָ שֶׁטָּרָאל (נוֹלְדָה בְּ-7 בְּסֶפְּטֶמְבֶּר 1940) הִיא שַׂחְקָנִית קוֹלְנוֹעַ וְתֵיאַטְרוֹן יִשְׂרְאֵלִית.
קַרְיֵירָה
שֶׁטָּרָאל נוֹלְדָה בְּרוֹמַנְיָה. בְּגִיל 15 הֵחֵלָּה לְהוֹפִיעַ בַּתֵּיאַטְרוֹן הַיְּהוּדִי בְּבוּקָרֵשְׂט וְהִשְׁתַּתְּפָה בַּסְּרָטִים. לְאַחַר שֶׁעָשְׂתָה שׁוּרָה אֲרוּכָּה שֶׁל תַּפְקִידִים עָלְתָה לְיִשְׂרָאֵל בִּשְׁנַת 1960.
בִּשְׁנַת 1965 הִשְׁתַּתְּפָה לָרִאשׁוֹנָה בַּהַצָּגָה "בְּלוּז לְמִיסְטֶר צַ'ארְלִי" בְּתֵיאַטְרוֹן הַבִּימָה, וְאַחֲרֵי כֵן שָׂחֲקָה בְּהַצָּגוֹת, "נִשְׁפֵי פֶּרֶץ", "אָנָה פְרַנְק", "גַּע בִּי בְּגַעְגּוּעִים", "הַשְּׁקִיעָה", "קָארִין", "מַלְאַךְ הַשֶּׁלֶג", "חֲבֵרוֹת", "הַקּוֹסֵם מִלּוּבְּלִין", וְעוֹד. נִיהֲלָה לַהֲקַת תֵּיאַטְרוֹן שׁוּלַיִים.
בִּשְׁנַת 1971 הִשְׁתַּתְּפָה בַּסֶּרֶט "הַמַּלְאָךְ הָיָה שָׂטָן" בְּבִימּוּיוֹ שֶׁל מֹשֶׁה גַּז. בִּשְׁנַת 1978 הִשְׁתַּתְּפָה בְּסֶרֶט אֶסְקִימוֹ לִימוֹן בְּתַפְקִיד "סְטֵלָה הַמְּגַמֶּרֶת", תַּפְקִיד עָלָיו קִיבְּלָה אֶת פְּרַס כִּינּוֹר דָּוִד לִשְׁנַת 1979. לְהַעֲרָכָתָהּ, תַּפְקִידָהּ כְּ"סְטֵלָה הַמְּגַמֶּרֶת" פָּגַע קָשׁוֹת בְּקַרְיֵירַת הַמִּשְׂחָק שֶׁלָּהּ.[1] לַמְרוֹת זֹאת, הִיא לֹא מִתְחָרֶטֶת עַל מִשְׂחָקָהּ בְּסֶרֶט זֶה: "לָמָּה שֶׁאֶתְחָרֵט? 'אֶסְקִימוֹ לִימוֹן' זֶה סֶרֶט שֶׁאֲנָשִׁים אָהֲבוּ. הוּא מָכַר שְׁלוֹשָׁה מִילְיוֹן כַּרְטִיס, וְזֶה כְּשֶׁהָיוּ כָּאן אַרְבָּעָה מִילְיוֹן אֲנָשִׁים. אָהֲבוּ אוֹתוֹ וְאָהֲבוּ גַּם אֶת הַדְּמוּת שֶׁלִּי, הַקָּהָל מֵת עַל סְטֵלָה הַמְּגַמֶּרֶת. עַד הַיּוֹם אֲנִי יְכוֹלָה לְקַבֵּל הֲנָחוֹת אִם רַק אָבוֹא לַחֲנוּיוֹת וְאַגִּיד שֶׁאֲנִי סְטֵלָה הַמְּגַמֶּרֶת, אֲבָל אֲנִי אִשָּׁה תַּרְבּוּתִית מִכְּדֵי לַעֲשׂוֹת דָּבָר כָּזֶה".[2]
בַּשָּׁנִים שֶׁאַחֲרֵי כֵן הִשְׁתַּתְּפָה בַּסְּרָטִים "טָעוּת בַּמִּסְפָּר" (עִם שַׁיְיקֶה אוֹפִיר), "לֹא לַעֲלוֹת יוֹתֵר" (לְצַד זְאֵב רֶוַוח) וְ"יִשְׂרְאֵלִים מַצְחִיקִים".
בַּשָּׁנִים 1983-1990 שָׂחֲקָה בְּהַצָּגוֹת יָחִיד "נָשִׁים וּזְמַנִּים קָשִׁים", "גַּן עֵדֶן" וְ"הַפִּילֶגֶשׁ" וְכֵן הִשְׁתַּתְּפָה בְּהַצָּגוֹת "בִּדְלָתַיִים סְגוּרוֹת", "כִּלְאָדָם" (1984), "נָשִׁים בְּתֵיאַטְרוֹן" (1986), "קַיִן הָעֲנָק", וְעוֹד.
בִּשְׁנַת 2006 הוֹפִיעָה בְּהַצָּגַת יָחִיד בְּשֵׁם "סִיפּוּרֵי אוֹפָלֶיהָ", שֶׁבָּהּ תֵּיאֲרָה אֶת יַלְדוּתָהּ וְהַתַּפְקִידִים הַשּׁוֹנִים שֶׁגִּילְּמָה בְּתֵיאַטְרוֹן וּבַקּוֹלְנוֹעַ.
בִּשְׁנַת 2011 הִשְׁתַּתְּפָה בַּסֶּרֶט הַתִּיעוּדִי "לְאָן נֶעֱלַם מֹשֶׁה גַּז" בְּבִימּוּיוֹ שֶׁל אֲבִידָע לִיבְנִי. בְּמַהֲלַךְ הַסֶּרֶט, הַמְּתַעֵד אֶת חִיפּוּשׂוֹ שֶׁל לִיבְנִי אַחֲרֵי בְּמַאי "הַמַּלְאָךְ הָיָה שָׂטָן" חוֹשֶׂפֶת שֶׁטָּרָאל אֶת הַתְּחוּשׁוֹת שֶׁלִּיוּוּ אוֹתָהּ בְּמַהֲלַךְ צִילּוּמֵי הַסֶּרֶט, וּלְאוֹרֶךְ הַשָּׁנִים שֶׁחָלְפוּ מֵאָז.
לִקְרִיאָה נוֹסֶפֶת
אוֹפָלֶיהָ שֶׁטָּרָאל, לֵיל הַפְּנִינִים, הוֹצָאַת קֶרֶן, 1996