אֵלִיָּהוּ מִזְרָחִי
רַבִּי אֵלִיָּהוּ מִזְרָחִי (הרא"ם; 1435-1526,רפ"ו) הָיָה פּוֹסֵק הֲלָכָה, אִישׁ מַדָּע, וּמְדִינַאי יְהוּדִי-טוּרְקִי. רַבָּהּ הָרָאשִׁי שֶׁל יַהֲדוּת טוּרְקִיָּה וּמַנְהִיגָהּ, רֹאשׁ יְשִׁיבָה וְאֶחָד מִשְּׁלוֹשֶׁת פַּרְשָׁנָיו הָעִיקָּרִיִּים שֶׁל פֵּירוּשׁ רָשִׁ"י לַתּוֹרָה.
תּוֹלְדוֹת חַיָּיו
הרא"ם נוֹלַד בְּקוּשְׁטָא בֵּין הַשָּׁנִים 1435 - 1437 (וְיֵשׁ הַגּוֹרְסִים 1450), לְמִשְׁפָּחָה רוֹמֶנְיוֹטִית מִן הַבְלָקָן. לָמַד תּוֹרָה אֵצֶל רַבִּי אֵלִיָּהוּ הַלֵּוִי בֶּן רַבִּי מֹשֶׁה הַלֵּוִי הָאַשְׁכְּנַזִּי, וְאֵצֶל מָרְדְּכַי כּוֹמָטִינוֹ לָמַד מָתֵמָטִיקָה וְאַסְטְרוֹנוֹמְיָה.
הֶעֱמִיד תַּלְמִידִים רַבִּים, בְּחוֹכְמַת הַתּוֹרָה וּבְחוֹכְמוֹת חִיצוֹנִיּוֹת (הרא"ם שָׁלַט גַּם בְּעַרְבִית וּבִיווֹנִית וְנֶאֱמַר עָלָיו כִּי הָיָה הָרִאשׁוֹן שֶׁגִּילָּה שִׁיטָה לִמְצִיאַת שׁוֹרֶשׁ רִיבּוּעִי). בֵּין הַתַּלְמִידִים שֶׁהֶעֱמִיד הָיוּ גַּם תַּלְמִידִים קָרָאִים וְזֹאת לְמוֹרַת רוּחוֹ שֶׁל הָרַב מֹשֶׁה אֵלִיָּהוּ קֶפְּשָׁאלִי, שֶׁהָיָה הַסַּמְכוּת הַתּוֹרָנִית הָעֶלְיוֹנָה בָּאִימְפֶּרְיָה הָעוֹתְ'מָאנִית בְּאוֹתָהּ עֵת. בְּכָךְ וּבְנוֹשְׂאִים נוֹסָפִים הִגִּיעַ לְעִימּוּת עִם הָרַב קַאפְסֵלִי. עִם זֹאת, עַל אַף הוֹרָאָתוֹ שֶׁל הָרַב קוֹלוֹן (המהרי"ק) שֶׁלֹּא לְצַיֵּית לָרַב קָאפּסְלִי בְּתַפְקִידוֹ כְּחָכָם בָּאשִׁי (תַּפְקִיד שֶׁכָּלַל גַּם סַמְכוּיוֹת לְגַבִּית כְּסָפִים שׁוֹנִים מֵהַיְּהוּדִים עֲבוּר הַשּׁוֹלְטָן), נִמְנַע הרא"ם בַּעֲצַת רַבּוֹ, הָרַב יְהוּדָה מִינְץ, מִלְּהַבִּיעַ עֶמְדָּה בַּסּוּגְיָה.
חָכָם בָּאשִׁי[1]
לְאַחַר מוֹת הָרַב מֹשֶׁה אֵלִיָּהוּ קֶפְּשָׁאלִי בְּ-1495 מוּנָּה בִּמְקוֹמוֹ הרא"ם לְחָכָם בָּאשִׁי, וּלְמַעֲשֶׂה הָיָה לֶחָכָם הִבָּאֲשִׁי הָאַחֲרוֹן. בִּיטֵּל אֶת הַחֲרָמוֹת שֶׁהוּטְּלוּ עַל לִימּוּד תּוֹרָה לַקָּרָאִים וְנִימֵּק אֶת הַדָּבָר בְּכָךְ שֶׁקִּנְאַת תַּלְמִידִים תִּרְבֶּה חוֹכְמָה[2]. בְּסוֹבְלָנוּתוֹ הָיָה הרא"ם יוֹצֵא מִן הַכְּלָל בִּזְמַנּוֹ וּמְקוֹמוֹ. אֲבָל לַמְרוֹת זֶה בִּיסֵּס אֶת אִיסּוּר הַחִיתּוּן עִם הַקָּרָאִים[3].
הרא"ם גִּילָּה יַחַס מֵקֵל לְהַתָּרַת עֲגוּנוֹת מִטַּעֲמֵי צְנִיעוּת. הרא"ם קָבַע בְּדַעַת מִיעוּט כִּי גַּם לְאַחַר חֵרֶם דְּרַבֵּנוּ גֵּרְשׁוֹם, מָקוֹם בּוֹ יַפְקִיד בַּעַל אֶת הַגֵּט וְהַכְּתוּבָה בִּידֵי בֵּית הַדִּין, יִהְיֶה פְּטוֹר מִתַּשְׁלוּם דְּמֵי מְזוֹנוֹת לְאִשְׁתּוֹ. הַלֶּכֶת מִיעוּט זוֹ אוֹמְנָם לֹא אוּמְּצָה עַל יְדֵי מַרְבִּית הָרַבָּנִים, אַךְ אוּמְּצָה בְּבָתֵּי הַמִּשְׁפָּט לְעִנְיְינֵי מִשְׁפָּחָה, בְּמָקוֹם בּוֹ קַיָּים פֵּירוּד אָרוֹךְ בֵּין בְּנֵי זוּג, וְהָאִשָּׁה דּוֹחָה אֶפְשָׁרוּת חֲזָרָה לְחַיֵּי מִשְׁפָּחָה, רָאוּ לְמָשָׁל כָּאן.
הרא"ם הִתְנַגֵּד בַּחֲרִיפוּת לַמִּנְהָגִים שֶׁנִּתְפְּסוּ בְּעֵינָיו כִּגְרוּעִים וְאָמַר כִּי "מִנְהָג גָּרוּעַ שֶׁאֵינוֹ עַל פִּי הָעִיקָּר, מִנְהָג בָּטֵל הוּא אֵצֶל כָּל אָדָם וְאֵין מְחַיְּיבִים לָלֶכֶת אַחֲרָיו אַף עַל גַּב דְּאֶתְפַּשֵּׁט אֲסוּרֶיהָ לְכוֹלֵא מִתָּא (=אַף עַל גַּב שֶׁהָאִיסּוּר פָּשַׁט בְּכָל אוֹתָהּ הָעִיר) וְאַף עַל גַּב דָּהוּי גַּבִּי אִסּוּרָא...". וְעוֹד כְּתַב "דְּאִין כֹּחַ הַמִּנְהָג יָכוֹל לְהִתְפַּשֵּׁט עַל מִי שֶׁאֵינוֹ רוֹצֶה בְּאוֹתוֹ מִנְהָג בַּעַל כָּרְחוֹ".
הרא"ם הִתְפַּרְסֵם בְּיַדְעָנוּתוֹ, וְעָסַק הַרְבֵּה בְּצָרְכֵי צִיבּוּר לַמְרוֹת חוּלְשָׁתוֹ הַגּוּפָנִית, וְעִם מִינּוּיוֹ לְחָכָם בָּאשִׁי הָיָה מִיּוֹעֲצֵי הַשּׁוֹלְטָן בְּאִיזְמִיר, וְהָיָה לוֹ מָקוֹם בִּדְיוֹאָן עִם הַפַּטְרִיאַרְךְ וְהַמּוּפְתִּי. בְּיָמָיו הִתְחִילָה כְּנִיסַת הֲמוֹנֵי יְהוּדִים לְטוּרְקִיָּה בְּעִקְבוֹת גֵּירוּשׁ סְפָרַד, והרא"ם עָשָׂה מַאֲמַצִּים לְהָקֵל עַל הַבָּאִים אֶת כְּנִיסָתָם לָאָרֶץ הַחֲדָשָׁה.
הרא"ם נִפְטַר בְּגִיל מוּפְלָג בְּקוּשְׁטָא בִּשְׁנַת 1526. חֲתָנוֹ, רַבִּי מְשׁוּלָּם מִוַּולְטִירָה הֵבִיא לְבִיטּוּל הָרַבָּנוּת הָרָאשִׁית בְּתוֹגַרְמָה (טוּרְקִיָּה) לְאַחַר פְּטִירָתוֹ. הָרִאשׁוֹן לְצִיּוֹן רַבִּי נִיסִּים חַיִּים מֹשֶׁה מִזְרָחִי וְיִשְׂרָאֵל מֵאִיר מִזְרָחִי מִיְּרוּשָׁלַיִם הֵם מִצֶּאֱצָאָיו שֶׁל הרא"ם.
סְפָרָיו
הַמִּזְרָחִי - פֵּירוּשׁ עַל פרש"י שֶׁעַל הַתּוֹרָה (וִינִיצִיא 1526, 1545) - סֵפֶר שֶׁבּוֹ הֶעֱמִיק לְפָרֵשׁ אֶת דִּבְרֵי רָשִׁ"י, לְהָגֵן עֲלֵיהֶם מֵהַשָּׂגוֹת הַמְּפָרְשִׁים הָאַחֲרוֹנִים (וּבִמְיוּחָד מֵהַשָּׂגוֹת הָרַמְבָּ"ן) אַךְ גַּם לַחֲלוֹק עָלָיו בִּמְקוֹמוֹת רַבִּים. הַסֵּפֶר נֶחֱשָׁב לְאַחַד הַפֵּירוּשִׁים הַמֶּרְכָּזִיִּים לְרָשִׁ"י. הַסֵּפֶר מֵבִיא לְמַעֲשֶׂה אֶת הַמְּקוֹרוֹת מֵהַתַּלְמוּד וּמֵהַמִּדְרָשׁ עֲלֵיהֶם בִּיסֵּס הָרָשִׁ"י אֶת פֵּירוּשׁוֹ. תַּמְצִיתוֹ מוֹפִיעָה בַּסֵּפֶר "שִׂפְתֵי חֲכָמִים" (עִם פֵּירוּשׁוֹ שֶׁל הַמָּהָרָ"ל מִפְּרָאג).
מְלֶאכֶת הַמְּסַפֵּר - עַל חוֹכְמַת הַמִּסְפָּר הַחֶשְׁבּוֹן וְהַתִּשְׁבּוֹרֶת וְהַהַנְדָּסָה (קוּשְׁטָא 1534) - מַטְּרַת סֵפֶר זֶה הִיא לְלַמֵּד כָּל אָדָם אֶת יְסוֹדוֹת הַחֶשְׁבּוֹן וְאֶת אַרְבַּע פְּעוּלּוֹת הַחֶשְׁבּוֹן: קִיבּוּץ (חִיבּוּר), חִיסּוּר, הַכָּאָה (כֶּפֶל) וְחִילּוּק, בְּמִסְפָּרִים שֶׁלְּמַיִם, בִּשְׁבָרִים וּבְשֶׁבְּרִי הַתְּכוּנָה. אֶת הַסֵּפֶר הוֹצִיא לָאוֹר בְּנוֹ שֶׁל הרא"ם, רַבִּי יִשְׂרָאֵל[4], לְאַחַר פְּטִירָתוֹ. הַסֵּפֶר כָּתוּב עִבְרִית וְתוּרְגַּם לְלָטִינִית, הִתְפַּרְסֵם בַּחֲשִׁיבוּתוֹ וְשִׁימֵּשׁ כְּסֵפֶר יְסוֹד לְהוֹרָאַת הַחֶשְׁבּוֹן. בְּסֵפֶר כָּלוּל גַּם פֶּרֶק עַל לִימּוּדֵי הַשָּׁח, רָאוּ כָּאן.
תּוֹסְפֵי סְמָ"ג (קוּשְׁטָא 1541) - חִידּוּשִׁים בַּסֵּפֶר מִצְווֹת גָּדוֹל.
צוּרַת הָאָרֶץ - חִיבּוּר עַל צוּרַת הָאָרֶץ וּתְמוּנָתָהּ.
שְׁאֵלוֹת וּתְשׁוּבוֹת (קוּשְׁטָא 1546) - מֵאָה שְׁאֵלוֹת וּתְשׁוּבוֹת בְּשִׁבְתּוֹ עַל כֵּס הַהוֹרָאָה.
מַיִם עֲמוּקִּים (וִינִיצֶיהָ 1647) - שְׁאֵלוֹת וּתְשׁוּבוֹת חֵלֶק ב'.
פְּסָקִים שֶׁפּוּרְסְמוּ בְּסֵפֶר בֵּית יוֹסֵף לְרַבִּי יוֹסֵף קָארוֹ
סְפָרִים שֶׁלֹּא נִדְפְּסוּ
בְּאוֹר עַל סֵפֶר אַלְמָגִיסְטִי - סֵפֶר עַל תְּנוּעַת גַּרְמֵי הַשָּׁמַיִם - הַסֵּפֶר לֹא נִדְפַּס אַךְ קַיָּים כְּתַב יָד בְּסֵנְט פֵּטֶרְבּוּרְג.
פֵּירוּשׁ לִיסוֹדוֹת שֶׁל אֵוּקְלִידֶס - הַסֵּפֶר אָבַד.
לִקְרִיאָה נוֹסֶפֶת
א' עוֹבַדְיָה, כְּתָבִים נִבְחָרִים כֶּרֶךְ א, יְרוּשָׁלַיִם תש"ב, עמ' 98-63.
מ' פִילִיפּ, חוּמָּשׁ הרא"ם, סֵפֶר בְּרֵאשִׁית, פֶּתַח תִּקְווֹה תשנ"ד, מָבוֹא עמ' ה-כג.