אוֹפֶן חִיתּוּךְ
אוֹפֶן חִיתּוּךְ הוּא מִידַּת הַחֲסִימָה שֶׁל מַעֲבַר הָאֲוִויר בִּבְסִיס הַחִיתּוּךְ שֶׁהוּא הַמָּקוֹם בּוֹ מִסְפַּר אֵיבְרֵי הֲגִיָּיה סוֹתְמִים בְּאוֹפֶן מָלֵא אוֹ חֶלְקִי אֶת חֲלַל הַפֶּה אוֹ הַגָּרוֹן וְגוֹרְמִים לַהֲפָקַת הָעִיצּוּרִים כְּתוֹצָאָה מִתְּזוּזָתָם שֶׁל אֵיבְרֵי הֲגִיָּיה מְסוּיָּמִים כְּלַפֵּי אֲחֵרִים וּמִזְּרִימַת הָאֲוִויר בֵּינֵיהֶם.
מְאַפְיְינֵי אוֹפֶן הַחִיתּוּךְ
מִידַּת הַקִּירְבָה וְסוֹנוֹרַנְטִיּוּת
מִידַּת הַקִּירְבָה הִיא מִידַּת הַחֲסִימָה שֶׁל מַעֲבַר הָאֲוִויר בֵּין אֵיבְרֵי הַהֲגִיָּיה בַּחֲלַל הַפֶּה וְהַגָּרוֹן, כַּאֲשֶׁר יֵשׁ סְתִימָה מְלֵאָה שֶׁל חֲלַל הַפֶּה אוֹ הַגָּרוֹן, הַחֲסִימָה שֶׁל מַעֲבַר הָאֲוִויר הִיא מוּחְלֶטֶת וּמַקְסִימָלִית, אַךְ כַּאֲשֶׁר יֵשׁ סְתִימָה חֶלְקִית שֶׁל מַעֲבַר הָאֲוִויר, הַחֲסִימָה שֶׁל מַעֲבַר הָאֲוִויר הִיא קְטַנָּה וּמִינִימָלִית.
עִם זֹאת, מִידַּת הַסּוֹנוֹרַנְטִיּוּת הִיא עוֹצְמַת הַקּוֹל הַנִּקְבַּעַת עַל פִּי מִידַּת הַתְּנוּדָה שֶׁל מֵיתְרֵי הַקּוֹל, כַּאֲשֶׁר עוֹצְמַת הַקּוֹל נְמוּכָה, מֵיתְרֵי הַקּוֹל רְפוּיִים וְאֵינָם רוֹטְטִים, אַךְ כַּאֲשֶׁר עוֹצְמַת הַקּוֹל גְּבוֹהָה, מֵיתְרֵי הַקּוֹל רוֹטְטִים.
סוֹתֵם הוּא עִיצּוּר שֶׁבְּמַהֲלַךְ הֲפָקָתוֹ נוֹצֶרֶת חֲסִימָה מוּחְלֶטֶת וּמַקְסִימָלִית שֶׁל מַעֲבַר הָאֲוִויר בֵּין אֵיבְרֵי הַהֲגִיָּיה שֶׁמִּמֶּנָּה נוֹבֵעַ עִיקַּר צְלִיל הָעִיצּוּר וְלָכֵן מֵיתְרֵי הַקּוֹל רְפוּיִים וְאֵינָם רוֹטְטִים בְּמַהֲלַךְ הֲגִיָּיתוֹ, מִידַּת הַסּוֹנוֹרַנְטִיּוּת שֶׁלּוֹ נְמוּכָה וְהוּא גַּם בִּלְתִּי סוֹנוֹרְנֵטִי.
בִּלְתִּי סוֹתֵם הוּא עִיצּוּר שֶׁבְּמַהֲלַךְ הֲפָקָתוֹ נוֹצֶרֶת חֲסִימָה קְטַנָּה וּמִינִימָלִית שֶׁל מַעֲבַר אֲוִויר בֵּין אֵיבְרֵי הַהֲגִיָּיה וְלָכֵן עִיקַּר צְלִיל הָעִיצּוּר נוֹבֵעַ מֵרְטִיטַת מֵיתְרֵי הַקּוֹל, מִידַּת הַסּוֹנוֹרַנְטִיּוּת שֶׁלּוֹ גְּבוֹהָה וְהוּא גַּם סוֹנוֹרְנֶטִי.
מִידַּת הַסּוֹנוֹרַנְטִיּוּת מוּשְׁפַּעַת מִמִּידַּת הַקִּירְבָה, כַּאֲשֶׁר הַחֲסִימָה שֶׁל מַעֲבַר הָאֲוִויר קְטַנָּה מֵיתְרֵי הַקּוֹל רוֹטְטִים וְכַאֲשֶׁר הַחֲסִימָה שֶׁל מַעֲבַר הָאֲוִויר הִיא מוּחְלֶטֶת מֵיתְרֵי הַקּוֹל רְפוּיִים וְלָכֵן עִיצּוּר סוֹתֵם הוּא עִיצּוּר בִּלְתִּי סוֹנוֹרְנֶטִי וְעִיצּוּר בִּלְתִּי סוֹתֵם הוּא עִיצּוּר סוֹנוֹרְנֵטִי.
צְדִיּוֹת
צְדִיּוֹת הִיא הָאֵזוֹר בַּחֲלַל הַפֶּה בּוֹ עוֹבֵר זֶרֶם הָאֲוִויר יַחֲסִית לְמַצַּב הַלָּשׁוֹן, הַצְּדִיּוֹת יוֹצֶרֶת הַבְחָנָה בֵּין שְׁנֵי מַצָּבִים בָּהֶם הַלָּשׁוֹן עֲשׂוּיָה לְהִמָּצֵא:
מֶרְכָּזִיִּים הֵם עִיצּוּרִים שֶׁבְּמַהֲלַךְ הֲפָקָתָם זֶרֶם הָאֲוִויר עוֹבֵר מֵעַל מֶרְכַּז הַלָּשׁוֹן. רוֹב הָעִיצּוּרִים הֵם מֶרְכָּזִיִּים.
צִדִּיִּים הֵם עִיצּוּרִים שֶׁבְּמַהֲלַךְ הֲפָקָתָם צִדֵּי הַלָּשׁוֹן יוֹרְדִים וּמְאַפְשְׁרִים אֶת מַעֲבַר זֶרֶם הָאֲוִויר מִצִּדִּי הַלָּשׁוֹן.
כַּאֲשֶׁר לֹא מְצוּיָּן לְיַד שֵׁם הָעִיצּוּר שֶׁהוּא צִדֵּי, סִימָן שֶׁהוּא מֶרְכָּזִי.
מִיּוּן אוֹפְנֵי הַחִיתּוּךְ
עִיצּוּרִים רֵיאָתִיִּים
עִיצּוּרִים רֵיאָתִיִּים הֵם עִיצּוּרִים שֶׁמּוּפָקִים בְּאֶמְצָעוּת הַמַּנְגָּנוֹן הֲרֵיאָתִי מֵחוֹצֶן שֶׁבּוֹ זְרִימַת הָאֲוִויר הַחוּצָה מְוַוסֶּתֶת בְּאֶמְצָעוּת תְּנוּעַת הַסַּרְעֶפֶת הָעוֹלֶה לְמַעְלָה, יוֹצֶרֶת לַחַץ חִיּוּבִי בְּבֵית הֶחָזֶה, מְכֻוֶּוצֶת אֶת הָרֵיאוֹת וְגוֹרֶמֶת לְשִׁחְרוּר הָאֲוִויר מִתּוֹכָן הַחוּצָה דֶּרֶךְ חֲלַל הַפֶּה אוֹ הָאַף. עִיצּוּרִים אֵלֶּה הֵם הַנְּפוֹצִים בְּיוֹתֵר וְיֵשׁ לָהֶם אוֹפְנֵי חִיתּוּךְ רַבִּים וְשׁוֹנִים שֶׁחֶלְקָם סוֹתְמִים וְחֶלְקָם בִּלְתִּי סוֹתְמִים.
עִיצּוּרִים בִּלְתִּי סוֹתְמִים
עִיצּוּרִים בִּלְתִּי סוֹתְמִים הֵם עִיצּוּרִים שֶׁבְּמַהֲלַךְ הֲפָקָתָם זְרִימַת הָאֲוִויר אֵינָהּ נֶחֱסֶמֶת וְנוֹצָר מִרְווֹח מַסְפִּיק לְמַעֲבַר הָאֲוִויר בֵּין אֵיבְרֵי הַהֲגִיָּיה. כָּל הָעִיצּוּרִים הַלָּלוּ הֵם רֵיאָתִיִּים.
עִיצּוּרִים מְקוֹרָבִים הֵם עִיצּוּרִים שֶׁבְּמַהֲלַךְ הֲפָקָתָם הָאֲוִויר זוֹרֵם דֶּרֶךְ מִרְווֹח שֶׁאֵינוֹ מֵבִיא לִיצִירַת צְלִיל חִיכּוּךְ. בַּהֲגִיַּית הָעִיצּוּרִים הַמְּקוֹרָבִים מֵיתְרֵי הַקּוֹל רוֹטְטִים בְּעוֹצְמָה רַבָּה, וְכִמְעַט שֶׁלֹּא נִשְׁמַע "רַעַשׁ אָקוּסְטִי". כָּל הָעִיצּוּרִים הַמְּקוֹרָבִים מִלְּבַד הָעִיצּוּרִים הַמְּקוֹרָבִים צִדִּיִּים הֵם מֶרְכָּזִיִּים.
חֲצָאֵי תְּנוּעוֹת (מְקוֹרָבִים) הֵם עִיצּוּרִים שֶׁיֵּשׁ לָהֶם זִיקָּה לִתְנוּעָה מְסוּיֶּמֶת וְשֶׁבְּמַהֲלַךְ הֲפָקָתָם זֶרֶם הָאֲוִויר עוֹבֵר מֵעַל מֶרְכַּז הַלָּשׁוֹן.
עִיצּוּרִים מְקוֹרָבִים נְזִילִים (חוֹכְכִים-מְקוֹרָבִים) הֵם עִיצּוּרִים שֶׁאֵין לָהֶם זִיקָּה לִתְנוּעָה מְסוּיֶּמֶת וְשֶׁלֹּא מִשְׁתַּיְּיכִים לַחֲצָאֵי הַתְּנוּעוֹת. הֵם נֶחְתָּכִים בְּאוֹפֶן מְקוֹרָב עִם חִיכּוּךְ מִזְעָרִי מוּרְגָּשׁ. 
עִיצּוּרִים מְקוֹרָבִים נְזִילִים (חוֹכְכִים-מְקוֹרָבִים) צִדִּיִּים הֵם עִיצּוּרִים שֶׁבְּמַהֲלַךְ הֲפָקָתָם זֶרֶם הָאֲוִויר עוֹבֵר מִצַּד אֶחָד אוֹ מִשְּׁנֵי צִדֵּי הַלָּשׁוֹן. גַּם הֵם נֶחְתָּכִים בְּאוֹפֶן מְקוֹרָב עִם חִיכּוּךְ מִזְעָרִי מוּרְגָּשׁ.
עִיצּוּרִים חוֹכְכִים הֵם עִיצּוּרִים שֶׁבְּמַהֲלַךְ הֲפָקָתָם הָאֲוִויר זוֹרֵם דֶּרֶךְ מִרְווֹח צַר יַחֲסִית הַמִּשְׁתַּחְרֵר עִם צְלִיל שֶׁל חִיכּוּךְ. מִבְּחִינָה אָקוּסְטִית, נוֹצַר "רַעַשׁ" לְפֶרֶק זְמַן אָרוֹךְ. כָּל הָעִיצּוּרִים הַחוֹכְכִים מִלְּבַד הָעִיצּוּרִים הַחוֹכְכִים צִדִּיִּים הֵם מֶרְכָּזִיִּים.
עִיצּוּרִים חוֹכְכִים שׁוֹרְקִים הֵם עִיצּוּרִים הַמּוּפָקִים בְּאֵזוֹר הַמַּכְתֵּשׁ וּבְתָר הַמַּכְתֵּשׁ כָּךְ שֶׁקִּדְמַת הַלָּשׁוֹן מִתְּעָלַת אֶת זֶרֶם הָאֲוִויר הָעוֹבֵר מֵעַל מֶרְכָּזָהּ אֶל הַשִּׁינַּיִים הָעֶלְיוֹנוֹת.
עִיצּוּרִים חוֹכְכִים בִּלְתִּי-שׁוֹרְקִים הֵם עִיצּוּרִים שֶׁאֵינָם מוּפָקִים בְּאֵזוֹר הַמַּכְתֵּשׁ וּבְתָר הַמַּכְתֵּשׁ וְשֶׁלֹּא מִשְׁתַּיְּיכִים לָעִיצּוּרִים הַשּׁוֹרְקִים.
עִיצּוּרִים חוֹכְכִים בִּלְתִּי-שׁוֹרְקִים צִדִּיִּים הֵם עִיצּוּרִים שֶׁבְּמַהֲלַךְ הֲפָקָתָם זֶרֶם הָאֲוִויר עוֹבֵר מִצַּד אֶחָד אוֹ מִשְּׁנֵי צִדֵּי הַלָּשׁוֹן.
עִיצּוּרִים מֵחוֹכְכִים הֵם עִיצּוּרִים שֶׁבְּמַהֲלַךְ הֲפָקָתָם זְרִימַת הָאֲוִויר נֶחֱסֶמֶת בְּאוֹפֶן מוּחְלָט וּמִשְׁתַּחְרֶרֶת לְאוֹרֶךְ זְמַן תּוֹךְ יְצִירַת צְלִיל חִיכּוּךְ. מִבְּחִינָה אָקוּסְטִית, נוֹצַר "רַעַשׁ" חָזָק לְפֶרֶק זְמַן קָצָר, וּמִיָּד לְאַחֲרָיו "רַעַשׁ" חַלָּשׁ יוֹתֵר לְפֶרֶק זְמַן אָרוֹךְ יוֹתֵר. כָּל הָעִיצּוּרִים הַמְּחוּכָּכִים מִלְּבַד הָעִיצּוּרִים הַמְּחוּכָּכִים צִדִּיִּים הֵם מֶרְכָּזִיִּים.
עִיצּוּרִים מֵחוֹכְכִים שׁוֹרְקִים הֵם עִיצּוּרִים הַמּוּפָקִים בְּאֵזוֹר הַמַּכְתֵּשׁ וּבְתָר הַמַּכְתֵּשׁ כָּךְ שֶׁקִּדְמַת הַלָּשׁוֹן מִתְּעָלַת אֶת זֶרֶם הָאֲוִויר הָעוֹבֵר מֵעַל מֶרְכָּזָהּ אֶל הַשִּׁינַּיִים הָעֶלְיוֹנוֹת.
עִיצּוּרִים מֵחוֹכְכִים בִּלְתִּי-שׁוֹרְקִים הֵם עִיצּוּרִים שֶׁאֵינָם מוּפָקִים בְּאֵזוֹר הַמַּכְתֵּשׁ וּבְתָר הַמַּכְתֵּשׁ וְשֶׁלֹּא מִשְׁתַּיְּיכִים לָעִיצּוּרִים הַשּׁוֹרְקִים.
עִיצּוּרִים מֵחוֹכְכִים בִּלְתִּי-שׁוֹרְקִים צִדִּיִּים הֵם עִיצּוּרִים שֶׁבְּמַהֲלַךְ הֲפָקָתָם זֶרֶם הָאֲוִויר עוֹבֵר מִצַּד אֶחָד אוֹ מִשְּׁנֵי צִדֵּי הַלָּשׁוֹן