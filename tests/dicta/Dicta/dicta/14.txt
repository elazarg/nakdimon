אָלֵכְּס הִיגִינְס
אָלֶכְּסַנְדֶּר גּוֹרְדּוֹן "אָלֵכְּס" הִיגִינְס (18 בְּמֵרְץ 1949 - 24 בְּיוּלִי 2010), יָדוּעַ גַּם בַּכִּינּוּי הוֹרִיקָן הִיגְנֶס, הָיָה שַׂחְקַן סְנוּקֶר מִקְצוֹעָנִי צְפוֹן אִירִי. הִיגִינְס זָכָה פַּעֲמַיִים בְּאַלִּיפוּת הָעוֹלָם בַּסְּנוּקֶר בַּשָּׁנִים 1972 וְ-1982, וְהָיָה פַּעֲמַיִים סְגַן אַלּוּף הָעוֹלָם בַּסְּנוּקֶר בַּשָּׁנִים 1976 וְ-1980. בְּנוֹסָף, הִיגִינְס זָכָה בְּאַלִּיפוּת הָעוֹלָם בַּסְּנוּקֶר לְזוּגוֹת, יַחַד עִם גֶ'יְמִי וַיְיט הָאַנְגְּלִי בִּשְׁנַת 1984, וְכֵן זָכָה שָׁלוֹשׁ פְּעָמִים בִּרְצִיפוּת בִּגְבִיעַ הָעוֹלָם בַּסְּנוּקֶר לַנִּבְחָרוֹת, עִם נִבְחֶרֶת אִירְלַנְד בַּשָּׁנִים 1985, 1986 וְ-1987. בְּשִׂיאוֹ דּוֹרַג הִיגִינְס בַּמָּקוֹם הַשֵּׁנִי בָּעוֹלָם בְּדֵירוּג שַׂחְקָנֵי הַסְּנוּקֶר הָעוֹלָמִי. זָכָה לַכִּינּוּי "הוֹרִיקָן" בִּזְכוּת סִגְנוֹן מִשְׂחָקוֹ הַמָּהִיר.
קַרְיֵירָה
הִיגִינְס הֵחֵל לְשַׂחֵק סְנוּקֶר מִקְצוֹעָנִי בְּעוֹנַת 1971/1972, בְּגִיל 22. הוּא זָכָה בְּאַלִּיפוּת הָעוֹלָם בַּסְּנוּקֶר כְּבָר בְּנִיסְיוֹנוֹ הָרִאשׁוֹן בִּשְׁנַת 1972, בְּגִיל 22, לְאַחַר שֶׁנִּיצֵּחַ בַּגְּמָר אֶת ג'וֹן סְפֶּנְסֶר הָאַנְגְּלִי בַּתּוֹצָאָה 32-37, וּבְכָךְ נִהְיֶה לְאַלּוּף הָעוֹלָם בַּסְּנוּקֶר הַצָּעִיר בְּיוֹתֵר אֵי פַּעַם (שִׂיא שֶׁנִּשְׁבַּר כַּעֲבוֹר 18 שָׁנִים עַל יְדֵי סְטִיבֶן הַנִּדְּרֵי כְּשֶׁזָּכָה בְּאַלִּיפוּת הָעוֹלָם בְּגִיל 21). לְאַחַר מִכֵּן הִגִּיעַ הִיגִינְס לִגְמַר אַלִּיפוּת הָעוֹלָם בַּשָּׁנִים 1976 וְ-1980, אַךְ הִפְסִיד. בִּשְׁנַת 1982, זָכָה הִיגִינְס בְּפַעַם הַשְּׁנִיָּיה בְּאַלִּיפוּת הָעוֹלָם, לְאַחַר שֶׁנִּיצֵּחַ בַּגְּמָר אֶת רִיֵּי רִירְדוֹן הַוֶּלְשִׁי בַּתּוֹצָאָה 15-18, וְאִם לֹא הָיָה נִקְנַס בְּהוֹרָדַת נְקוּדּוֹת דֵּירוּג עֵקֶב עֲבֵירוֹת מִשְׁמַעַת, הָיָה מְדוֹרָג בְּעוֹנַת 1982/1983 בַּמָּקוֹם הָרִאשׁוֹן בָּעוֹלָם.
הִיגִינְס, עִם סִגְנוֹן מִשְׂחָקוֹ, שֶׁהָיָה מַלְהִיב, הָיָה אַחְרַאי בְּמִידָּה רַבָּה לַעֲלִיָּיה בְּפוֹפּוּלָרִיּוּת שֶׁל עֲנַף הַסְּנוּקֶר בְּסוֹף שְׁנוֹת הַשִּׁבְעִים. הוּא הָיָה שַׂחְקָן מָהִיר מְאוֹד, וּבְרַאֲיוֹנוֹת הוּא אַף הִסְבִּיר שֶׁהַסִּיבָּה לְכָךְ הָיְיתָה פָּשׁוּט חוֹסֶר סַבְלָנוּת. רַבִּים מַחֲשִׁיבִים אוֹתוֹ לְאֶחָד מִשַּׂחְקָנֵי הַסְּנוּקֶר הַטּוֹבִים בְּיוֹתֵר בְּכָל הַזְּמַנִּים.
עִם זֹאת, נוֹדַע גַּם בְּאוֹפִי וּמֶזֶג בְּעָיָיתִיִּים. עַל פִּי הַעֲרָכוֹת, כְּ-50 תְּלוּנוֹת רִשְׁמִיּוֹת הוּגְּשׁוּ נֶגֶד אָלֵכְּס הִיגִינְס עַל יְדֵי הִתְאַחֲדוּת הַסְּנוּקֶר הָעוֹלָמִית - יוֹתֵר מִכָּל שַׂחְקַן סְנוּקֶר אַחֵר בְּהִיסְטוֹרְיָה שֶׁל הַמִּשְׂחָק.[1]
בְּמַהֲלַךְ הַקַּרְיֵירָה, זָכָה הִיגִינְס בְּ-30 תְּאָרִים מִקְצוֹעָנִיִּים (26 תּוֹאֳרִי יְחִידִים וּ-4 תְּאָרִים קְבוּצָתִיִּים), בָּהֶם אַלִּיפוּת בְּרִיטַנְיָה בִּשְׁנַת 1983, טוּרְנִיר הַמַּאסְטֵרְס בַּשָּׁנִים 1978 וְ-1981, וְהַמַּאסְטֵרְס הָאִירִי בִּשְׁנַת 1989, בּוֹ נִיצֵּחַ בְּגִיל 40 אֶת סְטִיבֶן הַנִּדְּרֵי הַצָּעִיר.