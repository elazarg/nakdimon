הַפְּרַקְלִיטוּת: הַרְשָׁעַת זָדוֹרוֹב מוּצְדֶּקֶת, אֵין עִילָּה לְמִשְׁפָּט חוֹזֵר
בִּתְגוּבַת הַמְּדִינָה נִכְתַּב כִּי הַבַּקָּשָׁה לְמִשְׁפָּט חוֹזֵר לְמוּרְשָׁע בְּרֶצַח תָּאִיר רָאדָה "שְׁזוּרָה בִּטְעָנוֹת בַּעֲלוֹת אוֹפִי קוֹנְסְפִּירָטִיבִי וְחַסְרוֹת בָּסִיס.
אֵין בַּטְּעָנוֹת שֶׁל זָדוֹרוֹב כְּדֵי לְעַרְעֵר אֶת שְׁלוֹשׁ הָרְאָיוֹת הַמֶּרְכָּזִיּוֹת - הִתְוַודּוּתוֹ בִּפְנֵי הַמְּדוֹבֵב, הוֹדָאָתוֹ בִּפְנֵי הַחוֹקְרִים וְהַשִּׁחְזוּר שֶׁעָרַךְ"
 
הַמְּדִינָה מִתְנַגֶּדֶת לְמִשְׁפָּט חוֹזֵר לְרוֹמָן זָדוֹרוֹב, שֶׁהוּרְשַׁע בְּרֶצַח תָּאִיר רָאדָה בַּפָּרָשָׁה שֶׁמַּסְעִירָה אֶת הַמְּדִינָה כְּבָר יוֹתֵר מֵעָשׂוֹר: הַמַּחְלָקָה הַפְּלִילִית בִּפְרַקְלִיטוּת הַמְּדִינָה הַגִּישָׁה הַיּוֹם (א') לְבֵית הַמִּשְׁפָּט הָעֶלְיוֹן אֶת תְּגוּבָתָהּ לַבַּקָּשָׁה לְמִשְׁפָּט חוֹזֵר שֶׁל זָדוֹרוֹב, שֶׁהוּרְשַׁע בְּרֶצַח הַנַּעֲרָה תָּאִיר רָאדָה.

בִּתְגוּבַת הַמְּדִינָה נֶאֱמַר כִּי צֶוֶות שֶׁל פְּרַקְלִיטִים, שֶׁחֶלְקָם לֹא עָסְקוּ בַּתִּיק בֶּעָבָר, בָּחַן מֵחָדָשׁ אֶת תִּיק רֶצַח רָאדָה בְּקַצְרִין, בְּדֵצֶמְבֶּר 2006.
בִּכְלַל זֶה, נִכְתַּב, הַצֶּוֶות בָּחַן אֶת כָּל הָרְאָיוֹת שֶׁהָיוּ קַיָּימוֹת בַּתִּיק, אֶת פִּסְקֵי הַדִּין שֶׁנִּיתְּנוּ בּוֹ, אֶת הָרְאָיוֹת הַחֲדָשׁוֹת לִכְאוֹרָה שֶׁצּוֹרְפוּ לַבַּקָּשָׁה וְאֶת נִימּוּקֵי הַבַּקָּשָׁה.
לְאַחַר בְּחִינָה מְחוּדֶּשֶׁת זוֹ, עֶמְדַּת הַמְּדִינָה הִיא כִּי הַרְשָׁעָתוֹ שֶׁל זָדוֹרוֹב בְּרֶצַח מוּצְדֶּקֶת וְכִי מִמֵּילָא לֹא מִתְקַיֶּימֶת בְּעִנְיָינוֹ אַחַת הָעִילּוֹת הַמְּאַפְשְׁרוֹת קִיּוּמוֹ שֶׁל מִשְׁפָּט חוֹזֵר לְפִי הַחוֹק.

לְפִי הַהוֹדָעָה, הַמְּדִינָה סְבוּרָה שֶׁחֵלֶק נִכְבָּד מִבַּקָּשָׁתוֹ שֶׁל זָדוֹרוֹב לְמִשְׁפָּט חוֹזֵר אֵינוֹ אֶלָּא נִיסָּיוֹן לְעִרְעוּר נוֹסָף עַל פְּסַק הַדִּין בְּעִנְיָינוֹ, וְהוּא שָׁב וּמְמַחְזֵר אֶת הַטְּעָנוֹת שֶׁעָלוּ בְּמַהֲלַךְ מִשְׁפָּטוֹ, וַאֲשֶׁר נִדְחוּ עַל יְדֵי בָּתֵּי הַמִּשְׁפָּט שֶׁהִרְשִׁיעוּ אוֹתוֹ: "מֵעֵבֶר לְכָךְ, אֵין בְּטַעֲנוֹתָיו שֶׁל זָדוֹרוֹב בְּבַקָּשָׁה כְּדֵי לְעַרְעֵר אֶת 'בְּסִיס הַפִּירָמִידָה' שֶׁהוּא שְׁלוֹשׁ הָרְאָיוֹת מֶרְכָּזִיּוֹת הַמְּהַוּוֹת כָּל אַחַת נִדְבָּךְ עַצְמָאִי בְּהַרְשָׁעָתוֹ: הִתְוַודּוּת זָדוֹרוֹב בִּפְנֵי הַמְּדוּבָּב, הוֹדָאָתוֹ בִּפְנֵי הַחוֹקְרִים וְהַשִּׁחְזוּר שֶׁעָרַךְ בַּזִּירָה.
כְּמוֹ כֵן, אֵין בְּבַקָּשָׁה כְּדֵי לִפְגּוֹעַ אוֹ לְהַחֲלִישׁ אֶת עוֹצְמָתָן הַמִּצְטַבֶּרֶת שֶׁל יוֹתֵר מִ-20 הָרְאָיוֹת הַמְּחַזְּקוֹת שֶׁנֶּעֶרְמוּ עַל בְּסִיס הַפִּירָמִידָה, הַפְּרָטִים הַמּוּכְמָנִים שֶׁהָיוּ בִּידִיעָתוֹ וְהָרְאָיוֹת הַנְּסִיבָּתִיּוֹת הַשּׁוֹנוֹת, אֲשֶׁר דַּעַת הָרוֹב סוֹקֶרֶת בִּפְסַק הַדִּין".

עוֹד נֶאֱמָר בִּתְגוּבַת הַמְּדִינָה, כִּי "הַבַּקָּשָׁה לְמִשְׁפָּט חוֹזֵר עַל כָּל חֲלָקֶיהָ, שְׁזוּרָה בִּטְעָנוֹת בַּעֲלוֹת אוֹפִי קוֹנְסְפִּירָטִיבִי, חֲסֵרוֹת בָּסִיס, לְפִיהֶן כָּל הַגּוֹרְמִים הַמְּעוֹרָבִים בַּתִּיק עָשׂוּ יָד אַחַת בְּמַהֲלַךְ 14 הַשָּׁנִים הָאַחֲרוֹנוֹת לְהַפְלִיל אָדָם חַף מִפֶּשַׁע - הַמִּשְׁטָרָה, הַתְּבִיעָה וְהַמַּעְבָּדוֹת הַפּוֹרְנַזְיוֹת.
כָּל הִתְרַחֲשׁוּת תְּמִימָה בַּתִּיק מְפוֹרָשׁוֹת כְּנִיסָּיוֹן לְהַרְשִׁיעַ אֶת זָדוֹרוֹב אוֹ לְהַסְתִּיר מֵהַצִּיבּוּר אֶת הָאֱמֶת.
כָּךְ, תַּרְגּוּם לֹא מְדוּיָּק מוּצָּג כְּמַטְעֶה בִּמְכוּוָּן, תְּנוּעַת יָד מִקְרִית כְּהַכְווֹנָה, שִׂיחוֹת תְּמִימוֹת - כִּקְשִׁירַת קֶשֶׁר, וְחוֹסֶר הָאֶפְשָׁרוּת לְאַתֵּר פְּסַק דִּין יָשָׁן בְּמַאֲגָרִים, כְּבִיטּוּי לְכָךְ שֶׁגּוֹרְמִים עֲלוּמִים חָבְרוּ לָהֶם יַחְדָּיו כְּדֵי לְהַסְתִּיר מֵהַצִּיבּוּר אֶת פְּסַק הַדִּין".

בַּהוֹדָעָה נִכְתַּב כִּי פְּרַקְלִיטוּת הַמְּדִינָה מַכִּירָה בַּחֲשִׁיבוּת הָעֲצוּמָה שֶׁל עִקָּרוֹן פּוּמְבִּיּוֹת הַדִּיּוּן וּבְתַפְקִידָם שֶׁל כְּלֵי הַתִּקְשׁוֹרֶת הַשּׁוֹנִים בְּמִימּוּשׁ זְכוּת הַצִּיבּוּר לָדַעַת וְחוֹפֶשׁ הַדֵּעָה.
כֵּן מוֹדַעַת הַפְּרַקְלִיטוּת לַחֲשִׁיבוּת הַדֶּמוֹקְרָטִית הַרְבֵּה שֶׁיֵּשׁ לָרְשָׁתוֹת הַחֶבְרָתִיּוֹת הַשּׁוֹנוֹת, וְלֶהֱיוֹתָן "כִּיכַּר הָעִיר" הַחֲדָשָׁה.
בָּהּ בָּעֵת, נִכְתַּב בִּתְגוּבַת הַמְּדִינָה, חוֹבָה לָשׁוּב וּלְהַזְכִּיר כִּי זִירוֹת אֵלֶּה אֵינָן הַמָּקוֹם לְבָרֵר אֶת אַשְׁמָתוֹ שֶׁל נֶאֱשָׁם בִּפְלִילִים, יִהְיֶה זֶה זָדוֹרוֹב אוֹ כָּל אָדָם אַחֵר.
הַהַכְרָעָה בִּשְׁאֵלַת חַפּוּתוֹ אוֹ אַשְׁמָתוֹ שֶׁל אָדָם, יְכוֹלָה לְהֵיעָשׂוֹת אַךְ וְרַק בִּפְנֵי הָעַרְכָּאוֹת הַמִּשְׁפָּטִיּוֹת, וּבַכֵּלִים הַמִּשְׁפָּטִיִּים הַמְּסוּרִים לְבֵירוּר הָאַשְׁמָה בִּלְבַד.

אֶת הַבַּקָּשָׁה לְמִשְׁפָּט חוֹזֵר הִגִּישׁ לְעֶלְיוֹן סָנֵגוֹרוֹ שֶׁל זָדוֹרוֹב, עו"ד יָרוּם הַלֵּוִי, בְּחוֹדֶשׁ אוֹקְטוֹבֶּר.
"יֵשׁ הַרְבֵּה רְאָיוֹת חֲדָשׁוֹת שֶׁמּוֹכִיחוֹת בְּאוֹפֶן חַד-מַשְׁמָעִי שֶׁרוֹמָן לֹא רָצַח אֶת הַמְּנוּחָה וְלֹא יָכוֹל הָיָה לִרְצוֹחַ אֶת הַמְּנוּחָה, וּמַצְבִּיעוֹת עַל כָּךְ שא"ק רָצְחָה אוֹתָהּ", אָמַר הַלֵּוִי בְּבֵית הַמִּשְׁפָּט.
מֵאָז פּוּרְסְמוּ עֵדוּיוֹת נוֹסָפוֹת שֶׁל בֶּן זוּגָהּ לְשֶׁעָבַר שֶׁל א"ק וְכֵן שֶׁל אִישָּׁה נוֹסֶפֶת, שֶׁטָּעֲנוּ כִּי הִיא הִתְוַודְּתָה בְּאוֹזְנֵיהֶם כִּי בִּיצְּעָה אֶת הָרֶצַח.

תָּאִיר רָאדָה נִרְצְחָה בְּבֵית סִפְרָה בַּקַּצְרִין בְּ-6 בְּדֵצֶמְבֶּר 2006, וּשְׁבוּעַיִים אַחַר כָּךְ הוֹדָה זָדוֹרוֹב בַּמַּעֲשֶׂה וְשִׁחְזֵר אוֹתוֹ.
אַף שֶׁלְּאַחַר מִכֵּן חָזַר בּוֹ מֵהוֹדָאָתוֹ, בְּסֶפְּטֶמְבֶּר 2014 הוּא הוּרְשַׁע בְּרֶצַח רָאדָה בְּבֵית הַמִּשְׁפָּט הַמְּחוֹזִי בְּנָצְרַת.
הוּא עִרְעֵר לְעֶלְיוֹן, שֶׁהוֹרָה לָדוּן שׁוּב בְּעִנְיָינוֹ עַל רֶקַע רְאָיוֹת חֲדָשׁוֹת שֶׁהוּצְּגוּ, אוּלָם הַמְּחוֹזִי הִרְשִׁיעַ אוֹתוֹ בַּפַּעַם הַשְּׁנִיָּיה.
זָדוֹרוֹב עִרְעֵר בַּפַּעַם הַשְּׁנִיָּיה, אוּלָם בְּדֵצֶמְבֶּר 2015 דָּחָה אוֹתוֹ גַּם הָעֶלְיוֹן.

מֵאָז הִגִּישׁ זָדוֹרוֹב בַּקָּשָׁה לָדוּן בְּעִרְעוּרוֹ בַּשֵּׁנִית - אַךְ נִדְחָה.
לְאוֹרֶךְ הַשָּׁנִים הָאַחֲרוֹנוֹת שָׁב הַתִּיק וְחָזַר לַכּוֹתָרוֹת, הֵן בְּעִקְבוֹת הַסִּדְרָה "צֵל שֶׁל אֱמֶת" שֶׁהֶעֶלְתָה אֶת הָאֶפְשָׁרוּת שֶׁאֶת רָאדָה רָצְחָה צְעִירָה בְּשֵׁם א"ק, וְהֵן בְּעִקְבוֹת מִמְצָאֵי DNA שֶׁנִּמְצְאוּ עַל הַגּוּפָה.