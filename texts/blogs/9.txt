אֵיךְ מַשְׁבֵּר הָאַקְלִים מַשְׁפִּיעַ עַל בְּרִיאוּת הַיְּלָדִים?
זָוִוית- סוֹכְנוּת יְדִיעוֹת לְמַדָּע וְלִסְבִיבָה
יָנוּאָר 25, 2020
אֵין תְּגוּבוֹת
דּוּחַ מַקִּיף שֶׁבָּדַק אֶת הַשְׁפָּעוֹת שִׁינּוּי הָאַקְלִים עַל בְּרִיאוּת הָאָדָם מְסַמֵּן אֶת בְּרִיאוּת הַיְּלָדִים כִּפְגִיעָה בִּמְיוּחָד, וּמַדְגִּישׁ אֶת הַצּוֹרֶךְ בְּהִתְגַּיְּיסוּת עוֹלָמִית לְהִתְמוֹדְדוּת עִם הַמַּשְׁבֵּר כְּדֵי לָתֵת עָתִיד טוֹב יוֹתֵר לַדּוֹרוֹת הַבָּאִים

נֶטַע נִסִּים, זָוִוית – סוֹכְנוּת יְדִיעוֹת לְמַדָּע וְלַסְּבִיבָה

מַשְׁבֵּר הָאַקְלִים פּוֹגֵעַ קוֹדֶם כָּל בִּילָדִים.
אִיּוּר: shutterstock
"זֶה לֹא הֶגְיוֹנִי.
אֲנִי לֹא אֲמוּרָה לִהְיוֹת כָּאן.
אֲנִי צְרִיכָה לִהְיוֹת עַכְשָׁיו בְּבֵית הַסֵּפֶר, מֵעֶבְרוֹ הַשָּׁנִי שֶׁל הָאוֹקְיָינוֹס.
וְאַתֶּם עֲדַיִין בָּאִים אֵלֵינוּ, הַצְּעִירִים, כְּדֵי לְבַקֵּשׁ תִּקְווֹה.
אֵיךְ אַתֶּם מְעִזִּים? אַתֶּם גְּזַלְתֶּם אֶת חֲלוֹמוֹתַיי וְאֶת הַיְּלָדוֹת שֶׁלִּי עִם הַמִּילִּים הָרֵיקוֹת שֶׁלָּכֶם".
דְּבָרֶיהָ שֶׁל פְּעִילַת הָאַקְלִים גְּרֶטָה תּוֹנְבֵּרְג בִּוְועִידַת הָאַקְלִים בִּנְיוּ יוֹרְק כְּבָר הָפְכוּ לְחֵלֶק מִדִּבְרֵי הַיָּמִים שֶׁל הַמַּאֲבָק הָעוֹלָמִי נֶגֶד שִׁינּוּי הָאַקְלִים.
תּוּנְבֵּרְג עַצְמָהּ, בַּת 16 בִּלְבַד, הָפְכָה לְסֵמֶל שֶׁל דּוֹר חָדָשׁ שֶׁנּוֹלַד אֶל תּוֹךְ עוֹלָם שֶׁמּוּשְׁפָּע כְּבָר הַיּוֹם מִשִּׁינּוּי הָאַקְלִים.

"שִׁינּוּי הָאַקְלִים" נִתְפָּס פְּעָמִים רַבּוֹת בְּתוֹר נוֹשֵׂא מְרוּחָק מֵחַיֵּי הַיּוֹם-יוֹם שֶׁל מַרְבִּית בְּנֵי הָאָדָם, וּכְכָזֶה שֶׁאֶפְשָׁר לְאַפְסֵן בַּחֵלֶק הָאֲחוֹרִי שֶׁל הָרֹאשׁ וּלְקַוּוֹת שֶׁיַּחֲלוֹף מֵעַצְמוֹ.
אַךְ תְּחוּשַׁת הָרְווֹחָה שֶׁלָּנוּ בַּסְּבִיבָה שֶׁבָּהּ אָנוּ חַיִּים, יַצִּיבוּתָן שֶׁל קְהִילּוֹת מְקוֹמִיּוֹת, מַעַרְכוֹת בְּרִיאוּת וּמֶמְשָׁלוֹת – כּוּלָּן תְּלוּיוֹת בְּהַשְׁפָּעוֹת שִׁינּוּי הָאַקְלִים.
כְּבָר בְּיָמִים אֵלֶּה מִתְרַחֲשׁוֹת סְעָרוֹת קָשׁוֹת, אֵירוּעֵי שִׁיטְפוֹנוֹת וְהַצָּפוֹת, גַּלֵּי חוֹם קִיצוֹנִיִּים וּבַצּוֹרוֹת מְמוּשָּׁכוֹת, שְׂרֵיפוֹת עֲנָק, מַחֲלוֹת זִיהוּמִיּוֹת מִתְעוֹרְרוֹת וְקַיֶּימֶת סַכָּנָה לַבִּיטָּחוֹן הַתְּזוּנָתִי שֶׁל רַבִּים עַל פְּנֵי כַּדּוּר הָאָרֶץ.

דּוּחַ שֶׁפּוּרְסַם לָאַחֲרוֹנָה הָאַחֲרוֹן בִּכְתַב הָעֵת הָרְפוּאִי The Lancet בִּיצֵּעַ סְקִירָה נִרְחֶבֶת שֶׁל הַשְׁפָּעוֹת שִׁינּוּי הָאַקְלִים עַל בְּרִיאוּת הָאָדָם.
אֶחָד הַמִּמְצָאִים הַמַּשְׁמָעוּתִיִּים בַּדּוּחַ הוּא שֶׁיְּלָדִים פְּגִיעִים הַרְבֵּה יוֹתֵר לְהַשְׁפָּעוֹת שִׁינּוּי הָאַקְלִים הַמִּתְרַחֲשִׁים בַּהוֹוֶה וְאֵלּוּ שֶׁצְּפוּיִים בֶּעָתִיד.

זִיהוּם אֲוִויר, מַחֲלוֹת וְחוֹם קִיצוֹנִי
הַמִּמְצָאִים בַּדּוּחַ נֶאֶסְפוּ מִ-35 מוֹסָדוֹת אָקָדֵמִיִּים מוֹבִילִים וְסוֹכְנוּיוֹת שֶׁל הָאוּ"ם מֵרַחֲבֵי הָעוֹלָם.
עַל מְנַת לְיַיצֵּר נְתוּנִים אֵיכוּתִיִּים וּמְגוּוָּנִים, נֶעֱרַךְ שִׁיתּוּף פְּעוּלָּה חוֹצָה גְּבוּלוֹת וּתְחוּמִים בֵּין מוּמְחֵי אַקְלִים, אֵקוֹלוֹגִים, מוּמְחֵי בְּרִיאוּת הַצִּיבּוּר וְרוֹפְאִים, וְכֵן מָתֵמָטִיקָאִים, מְהַנְדְּסִים, מוּמְחֵי מָזוֹן וְתַחְבּוּרָה, כַּלְכְּלָנִים וְחוֹקְרֵי מִמְשָׁל וְחֶבְרָה.

בַּדּוּחַ נִמְצָא כִּי מַצָּב שֶׁל "עֲסָקִים כָּרָגִיל" וְאִי-הַגְבָּלָה שֶׁל פְּלִיטוֹת גַּזִּי חֲמָמָה יָבִיא לְהַחְמָרָה מַשְׁמָעוּתִית בִּתְמוּנַת הַבְּרִיאוּת הַכְּלָלִית שֶׁל הָאוּכְלוּסִיָּיה הָאֱנוֹשִׁית, וּבְעִיקָּר בְּקֶרֶב יְלָדִים.
הַפְּגִיעָה בִּילָדִים צְפוּיָה לְהִיגָּרֵם מִתּוֹפָעוֹת כְּמוֹ הַחְמָרָה בְּזִיהוּם הָאֲוִויר, כֵּיוֹוֹן שֶׁשִּׁינּוּיֵי הָאַקְלִים גּוֹרְמִים לַהֲרָעָה חֲמוּרָה בְּאֵיכוּת הָאֲוִויר בַּחֲלָקִים נִרְחָבִים שֶׁל הָעוֹלָם, וְלַעֲלִיָּיה בִּתְדִירוּת שֶׁל תּוֹפָעָה הַנִּקְרֵאת "אַטְמוֹסְפֵירָה קְפוּאָה" (אֲוִויר עוֹמֵד), שֶׁעֲלוּלָה לִגְרוֹם לְחֶלְקִיקִים נְשִׂימִים זְעִירִים כְּמוֹ פִּיחַ, אָבָק, וּלְתַחְמוֹצוֹת חַנְקָן וְגוֹפְרִית וְגַז הָאוֹזוֹן לֹא לְהִתְפַּזֵּר הֵיטֵב וְעֵקֶב כָּךְ לַחְדּוֹר בְּרִיכּוּזִים גְּבוֹהִים לְמַעֲרֶכֶת הַנְּשִׁימָה.
עַל פִּי הַמֶּחְקָר, עַד סוֹף הַמֵּאָה הַ-21 תּוֹפָעָה אַטְמוֹסְפֶרִית זוֹ צְפוּיָה לִשְׂרוֹר בַּחֲלָקִים גְּדוֹלִים מֵהָעוֹלָם בְּמֶשֶׁךְ 40 יָמִים בְּשָׁנָה.

כְּמוֹ כֵן, הַדּוּחַ צוֹפֶה הִתְפַּשְּׁטוּת מַחֲלוֹת זִיהוּמִיּוֹת בַּאֲזוֹרִים חֲדָשִׁים, מִכֵּיוָֹוֹן שֶׁהַשִּׁילּוּב שֶׁל חוֹם וְלַחוּת הוּא זָרָז לְהִתְרַבּוֹת מְהִירָה שֶׁל חַיְידַּקִּים וְגַם שֶׁל נַשָּׂאִים כְּגוֹן יַתּוּשִׁים, הַמַּעֲבִירִים וִירוּסִים מִסּוּגִים שׁוֹנִים (מָלַרְיָה, זִיקָּה, קַדַּחַת דַּנְּגִי וְעוֹד).

תּוֹפָעָה נוֹסֶפֶת הִיא אֵירוּעֵי חוֹם קִיצוֹנִיִּים כְּמוֹ שֶׁהָיוּ בַּשָּׁנִים הָאַחֲרוֹנוֹת בְּרַחֲבֵי הָעוֹלָם וּבִמְיוּחָד בָּחוֹדָשִׁים יוּנִי-יוּלִי 2019 בְּאֵירוֹפָּה, אָז נִשְׁבְּרוּ שִׂיאֵי חוֹם רַבִּים מִתְּחִילַּת הַמְּדִידוֹת.
גַּלֵּי חוֹם גּוֹרְמִים לְמִקְרֵי מָוֶות רַבִּים בְּעִיקָּר אֵצֶל אוּכְלוּסִיּוֹת כְּגוֹן מְבוּגָּרִים מְאוֹד וְתִינוֹקוֹת.
נוֹסָף עַל כָּל אֵלּוּ גַּם צְפוּיָה הִתְעַרְעֶרוּת בַּבִּיטָּחוֹן הַתְּזוּנָתִי לְאוֹר אוּכְלוּסִיַּית הָעוֹלָם הַהוֹלֶכֶת וּגְדֵלָה וְהִצְטַמְצְמוּת הַשְּׁטָחִים שֶׁמְּאַפְשְׁרִים גִּידּוּל מָזוֹן בְּשֶׁל תְּנָאִים שֶׁיַּהַפְכוּ חֵלֶק מִשִּׁטְחֵי הַחַקְלָאוּת שֶׁל הַיּוֹם לְלֹא רְאוּיִים לְעִיבּוּד חַקְלָאִי.
חַקְלָאוּת הִיא הַמִּגְזָר הָרָגִישׁ בְּיוֹתֵר לִתְנָאִים אַקְלִימִיִּים וְשִׁינּוּי הָאַקְלִים הַגְּלוֹבָּלִי מְיַיצֵּר מֶזֶג אֲוִויר חַם וְקִיצוֹנִי הַרְבֵּה יוֹתֵר שֶׁמּוֹבִיל לְשִׁינּוּי בְּאוֹפִי הַקַּרְקַע, עֲמִידוּת הַזָּנִים לְמַזִּיקִים וּמַחֲלוֹת וּמַקְשֶׁה עוֹד יוֹתֵר עַל גִּידּוּל הַמָּזוֹן.

יְלָדִים פְּגִיעִים יוֹתֵר מִמְּבוּגָּרִים
עַל פִּי הַחוֹקְרִים, יְלָדִים פְּגִיעִים בִּמְיוּחָד לְמַצָּבִים כָּאֵלֶּה בִּגְלַל הַפִיזְיוֹלוֹגְיָה שֶׁלָּהֶם: מִכֵּיוֹוֹן שֶׁאֵצֶל יְלָדִים הַלֵּב פּוֹעֵם מַהֵר יוֹתֵר וְקֶצֶב הַנְּשִׁימָה גָּבוֹהַּ יוֹתֵר מֵאֲשֶׁר אֵצֶל מְבוּגָּרִים, הֵם סוֹפְגִים לְגוּפָם יוֹתֵר מְזַהֲמֵי אֲוִויר בְּיַחַס לְמִשְׁקָל הַגּוּף, אֵפֶקְט שֶׁמּוּעֲצָם בְּשֶׁל גּוֹדֶל גּוּפָם הַקָּטָן.
כְּמוֹ כֵן, יְלָדִים נִמְצָאִים בְּסִיכּוּן גָּבוֹהַּ גַּם בִּגְלַל שֶׁהֵם מְבַלִּים יוֹתֵר זְמַן בַּסְּבִיבָה הַחִיצוֹנִית מֵאֲשֶׁר מְבוּגָּרִים.
שִׁינּוּיֵי הָאַקְלִים, הַחוֹם הַקִּיצוֹנִי וְזִיהוּם הָאֲוִויר הַנִּגְרָמִים מִשְּׂרֵיפַת דִּלְקִי מְאוּבָּנִים מְאַיְּימִים עַל בְּרִיאוּת הַיְּלָדִים הָחֵל מִשְּׁלַב הָרֶחֶם, וּמִשָּׁם הַנֶּזֶק רַק צָפוּי לְהִצְטַבֵּר וּמַחְמִיר.

לִדְבָרָיו שֶׁל פְּרוֹפ' חַגַּי לֵוִין, רֹאשׁ הַמְּגַמָּה לִבְרִיאוּת וּסְבִיבָה בְּבֵית הַסֵּפֶר לִבְרִיאוּת הַצִּיבּוּר בָּאוּנִיבֶרְסִיטָה הָעִבְרִית, "הַפוֹקוּס עַל יְלָדִים הוּא מְגַמָּה חֲשׁוּבָה.
אֲנַחְנוּ יוֹדְעִים שֶׁיֵּשׁ עוֹד אוּכְלוּסִיּוֹת פְּגִיעוֹת בַּהֶקְשֵׁר שֶׁל שִׁינּוּיֵי הָאַקְלִים, כְּמוֹ קְשִׁישִׁים לְמָשָׁל, אַךְ מִבְּחִינָה רַעְיוֹנִית, בְּצוּרַת הַחַיִּים הַנּוֹכְחִית אֲנַחְנוּ 'מַקְרִיבִים' אֶת חַיֵּי הַיְּלָדִים, לֹא רַק בֶּעָתִיד אֶלָּא גַּם בַּהוֹוֶה".

לֵוִין מוֹסִיף שֶׁ"תְּקוּפַת הַהִתְפַּתְּחוּת הָרִאשׁוֹנִית שֶׁלָּנוּ כִּבְנֵי אָדָם הִיא קְרִיטִית, וְשִׁיבּוּשִׁים קְטַנִּים, כְּמוֹ חֲשִׂיפָה לְכִימִיקָלִים וּמְזַהֲמִים בָּאֲוִויר וַחֲשִׂיפָה לְטֶמְפֵּרָטוּרוֹת גְּבוֹהוֹת בְּמַהֲלַךְ הַהֵירָיוֹן, עֲלוּלִים לִגְרוֹם לִבְעָיוֹת וּפְגִיעוֹת שׁוֹנוֹת".
עוֹד הוּא מְצַיֵּין שֶׁ"חָשׁוּב לִזְכּוֹר גַּם שֶׁהַכֹּל יַחֲסִי – מִידַּת הַסִּיכּוּן מִשְׁתַּנָּה בֵּין קְבוּצוֹת שׁוֹנוֹת בְּאוּכְלוּסִיָּיה, זְמַנִּים בִּתְקוּפַת הַהֵירָיוֹן, זְכָרִים וּנְקֵבוֹת וְאוֹרַח הַחַיִּים שֶׁל הָאֵם.
לָכֵן, קָשֶׁה לָנוּ לִמְדּוֹד הַשְׁפָּעָה אֲמִיתִּית, אַךְ אֲנַחְנוּ עֲדַיִין נִתְקָלִים כָּל הַזְּמַן בְּעֵדוּיוֹת לְכָךְ שֶׁשִּׁינּוּיֵי הָאַקְלִים פּוֹגְעִים בַּבְּרִיאוּת שֶׁלָּנוּ".

הַמַּעֲנֶה הוּא רַב-תְּחוּמִי
עַל פִּי הַדּוּחַ, זִיהוּם הָאֲוִויר מִפְּעִילוּת אֱנוֹשִׁית (זִיהוּם תּוֹךְ מִבְנִי וְחוּץ מִבְנִי) הָיָה אַחְרַאי לְמָוֶות מוּקְדָּם שֶׁל שִׁבְעָה מִילְיוֹן בְּנֵי אָדָם בְּרַחֲבֵי הָעוֹלָם בִּשְׁנַת 2016 לְבַדָּהּ.
בְּנוֹסָף לַפְּלִיטוֹת הַקְּשׁוּרוֹת בִּשְׂרֵיפַת דִּלְקֵי מְאוּבָּנִים, בְּדוּחַ מְצוּיָּן כִּי הַדּוֹרוֹת הַבָּאִים יֵיחָשְׂפוּ בְּאוֹפֶן הוֹלֵךְ וְגוֹבֵר לְזִיהוּם חֶלְקִיקֵי כְּתוֹצָאָה מִשְּׂרֵיפוֹת, הַמִּתְרַחֲשׁוֹת לְעִיתִּים תְּכוּפוֹת יוֹתֵר עִם הָעֲלִיָּיה בַּטֶּמְפֵּרָטוּרָה הָעוֹלָמִית.
הַטֶּמְפֵּרָטוּרוֹת הַגְּבוֹהוֹת מְיַיבְּשׁוֹת אֶת הַצִּמְחִיָּיה, מָה שֶׁמַּקֵּל עַל הַצָּתָתָהּ, וּלְעָשָׁן שֶׁנִּפְלַט מִשְּׂרֵיפוֹת אֵלּוּ הַשְׁלָכוֹת בְּרִיאוּתִיּוֹת שְׁלִילִיּוֹת.
כְּתוֹצָאָה מֵהִישָּׁנוּת שְׂרֵיפוֹת אֵלּוּ וְתַרְחִישִׁי אַקְלִים קִיצוֹנִיִּים נוֹסָפִים, יְלָדִים צְעִירִים נֶאֱלָצִים לְהִתְמוֹדֵד גַּם עִם בְּעָיוֹת נַפְשִׁיּוֹת, שֶׁמֵּעוֹלָם לֹא נֶאֶלְצוּ לְהִתְמוֹדֵד אֵיתָן לִפְנֵי כֵן, וּבֶטַח לֹא בִּתְדִירוּת וּבְעוֹצְמָה שֶׁעֲלֵיהֶם לְהִתְמוֹדֵד כָּעֵת.
הַדּוּחַ, וְהִתְמַקְּדוּתוֹ בִּילָדִים, מַגִּיעַ בִּתְקוּפָה שֶׁבָּהּ הַפְגָּנוֹת הָאַקְלִים עַל יְדֵי בְּנֵי נוֹעַר מוֹשְׁכוֹת תְּשׂוּמֶת לֵב רַבָּה, כּוֹלֵל שְׁבִיתוֹת בְּבָתֵּי הַסֵּפֶר, הַרְבֵּה בִּזְכוּת פְּעוּלּוֹתֶיהָ שֶׁל גְּרֶטָה תּוּנְבֵּרְג.

"עֶצֶם שִׁינּוּי הָאַקְלִים מְאַתְגֵּר אוֹתָנוּ וְאֶת הַגּוּף שֶׁלָּנוּ", מְסַכֵּם לֵוִין.
"יֵשׁ מֶחְקָרִים שֶׁמָּצְאוּ כִּי עוּבָּרִים הַנֶּחְשָׂפִים בְּמַהֲלַךְ הַהֵירָיוֹן לָאַקְלִים מְסוּיָּם חוֹוִים קוֹשִׁי לְאַחַר הַלֵּידָה לְהִתְרַגֵּל לָאַקְלִים שׁוֹנֶה, כָּךְ שֶׁהַגּוּף לֹא מוּתְאָם בְּצוּרָה טוֹבָה לְשִׁינּוּי".
עוֹד הוּא מוֹסִיף, "הַנְּקוּדָּה הַחֲשׁוּבָה הִיא שֶׁמַּעֲרֶכֶת הַבְּרִיאוּת צְרִיכָה לְהֵיעָרֵךְ לַשִּׁינּוּיִים הַנּוֹכְחִיִּים וְהָעֲתִידִיִּים, לַחֲקוֹר וְלַעֲקוֹב אַחַר הַהַשְׁפָּעוֹת שֶׁל שִׁינּוּיֵי הָאַקְלִים, מַשֶּׁהוּ שֶׁאֲנַחְנוּ לֹא עוֹסְקִים בּוֹ מַסְפִּיק כַּיּוֹם.
חָשׁוּב לְהָבִין שֶׁהַחֲשִׁיבָה וְהַפְּעוּלָּה בַּנּוֹשֵׂא חַיֶּיבֶת לִהְיוֹת רַב-תְּחוּמִית וְאֵינָהּ נוֹגַעַת רַק לִבְרִיאוּת, אֶלָּא צְרִיכָה גַּם לְהִתְיַיחֵס לִתְחוּמִים נוֹסָפִים כְּמוֹ גֵּיאוֹגְרַפְיָה, סוֹצְיוֹלוֹגְיָה, נִיהוּל וְחִינּוּךְ.
בְּנוֹסָף, שִׁיתּוּפֵי הַפְּעוּלָּה יוּכְלוּ לִפְתּוֹחַ בְּפָנֵינוּ הִזְדַּמְּנוּיוֹת רִוְוחִיּוּת, כְּמוֹ לְמָשָׁל פִּיתּוּחִים טֶכְנוֹלוֹגִיִּים לְהִתְמוֹדְדוּת עִם שִׁינּוּי הָאַקְלִים".