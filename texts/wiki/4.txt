צה"ל
צַהַ"ל (רָאשֵׁי תֵּיבוֹת: צְבָא הַהֲגָנָה לְיִשְׂרָאֵל), כְּלָל כּוֹחוֹת הַצָּבָא הַמּוּפְקָדִים עַל בִּיטְחוֹנָהּ שֶׁל מְדִינַת יִשְׂרָאֵל.
לְפִי חוֹק יְסוֹד: הַצָּבָא (תשל"ו), צְבָא הַהֲגָנָה לְיִשְׂרָאֵל הוּא צְבָאָהּ שֶׁל הַמְּדִינָה, וְאֵין לְהָקִים אוֹ לְקַיֵּים כּוֹחַ מְזוּיָּן מִחוּץ לַצָּבָא הֲגָנָה לְיִשְׂרָאֵל, אֶלָּא עַל פִּי חוֹק.
 
שְׁלִיחוּתוֹ שֶׁל צַהַ"ל הִיא לְהָגֵן עַל קִיּוּמָהּ, עַל רִיבּוֹנוּתָהּ וְעַל בִּיטְחוֹן גְּבוּלוֹתֶיהָ שֶׁל מְדִינַת יִשְׂרָאֵל, בְּעֵת מִלְחָמָה וּבְעֵת רְגִיעָה וְשִׁגְרָה.
בְּנוֹסָף עַל כָּךְ מְמַלֵּא צַהַ"ל, מֵאָז קוּם הַמְּדִינָה, תַּפְקִיד מֶרְכָּזִי בְּמִסְפַּר תְּחוּמִים "אֶזְרָחִיִּים" כְּמוֹ קְלִיטַת עֲלִייָּה, חִינּוּךְ וְהִתְיַישְּׁבוּת חַקְלָאִית.
צַהַ"ל נֶחֱשָׁב לְאֶחָד הַצְּבָאוֹת הַמְּיוּמָּנִים יוֹתֵר בִּלְחִימָה, וּבְמֶשֶׁךְ זְמַן רַב שָׂרְרָה הַדֵּעָה, בְּיִשְׂרָאֵל וּמִחוּצָה לָהּ, שֶׁהוּא אֶחָד הַצְּבָאוֹת הַטּוֹבִים בָּעוֹלָם.
אַךְ הִתְעַסְּקוּתוֹ הַמְּרוּבָּה שֶׁל צַהַ"ל בִּפְעוּלּוֹת שִׁיטּוּר מֵאָז פְּרוֹץ הָאִנְתִּיפָאדָה הָרִאשׁוֹנָה גָּרְעָה, לְדַעַת רַבִּים, מִכּוֹשֶׁר לְחִימָתוֹ כַּצָּבָא.
 
בָּעֲשׂוֹרִים הָרִאשׁוֹנִים שֶׁל קוּם הַמְּדִינָה, עַד לְאַחַר מִלְחֶמֶת שֵׁשֶׁת הַיָּמִים, נֶהֱנֶה צַהַ"ל מֵאֵמוּן גּוֹרֵף וּמֵהַעֲרָצָה בַּצִּיבּוּר הַיִּשְׂרְאֵלִי.
בְּעִקְבוֹת מִלְחֶמֶת שֵׁשֶׁת הַיָּמִים הִגִּיעָה יוּקְרָתוֹ לְשִׂיאָהּ, אַךְ בַּשָּׁנִים הַבָּאוֹת, עִם הִתְחַדְּדוּת הַקִּיטּוּב בַּחֶבְרָה הַיִּשְׂרְאֵלִית בְּסוּגְיוֹת שֶׁל מְדִינִיּוּת וּבִיטָּחוֹן, פָּחֲתָה הַהַסְכָּמָה הַלְּאוּמִּית גַּם לְגַבֵּי צַהַ"ל וּפְעוּלּוֹתָיו.
מִלְחֶמֶת יוֹם הַכִּיפּוּרִים, מִלְחֶמֶת לְבָנוֹן הָרִאשׁוֹנָה וְהִתְעַצְּמוּת הַסִּכְסוּךְ הַיִּשְׂרְאֵלִי-פָלַסְטִינִי הָיוּ אַבְנֵי דֶּרֶךְ נוֹסָפוֹת בְּהִתְעַרְעֲרוּת הַהַסְכָּמָה הַצִּיבּוּרִית לְגַבֵּי צַהַ"ל.
הָאֱמוּנָה בִּיכוֹלוֹתָיו וּבְמוּסָרִיּוּתוֹ אִיבְּדָה מִכּוֹחָהּ, וְאֶת מְקוֹמוֹ שֶׁל הַקּוֹנְסֶנְזוּס הֶחֱלִיפוּ בִּיקּוֹרֶת וּשְׁחִיקָה בְּמַעֲמָדוֹ כְּסֵמֶל יִשְׂרְאֵלִי, הָעוֹמֵד מֵעַל מַחֲלוֹקוֹת אִידֵיאוֹלוֹגִיּוֹת וּפוֹלִיטִיּוֹת.
מִלְחֶמֶת לְבָנוֹן הַשְּׁנִיָּיה הוֹסִיפָה וּפָגְעָה קָשׁוֹת בְּיוּקְרָתוֹ שֶׁל צַהַ"ל.
 
הִיסְטוֹרְיָה - מְקוֹם הַמְּדִינָה עַד מִלְחֶמֶת שֵׁשֶׁת הַיָּמִים	
צַהַ"ל הוּקַם בְּהוֹרָאַת הַמֶּמְשָׁלָה הַזְּמַנִּית בְּ-26 בְּמַאי 1948, בְּעִיצּוּמָהּ שֶׁל מִלְחֶמֶת הָעַצְמָאוּת, בִּפְקוּדָּה הַנּוֹשֵׂאת אֶת הַשֵּׁם "פְּקוּדַּת צְבָא הֲגָנָה לְיִשְׂרָאֵל".
בַּפְּקוּדָּה הוּצְהַר עַל הֲקָמָתוֹ שֶׁל הַצָּבָא הַיִּשְׂרְאֵלִי אֲשֶׁר יוּרְכַּב מֵחֵילוֹת יַבָּשָׁה, יָם וַאֲוִויר, וְנֶאֱסַר בָּהּ עַל הֲקָמָתוֹ אוֹ עַל  קִיּוּמוֹ שֶׁל כּוֹחַ  מְזוּיָּן לְבַד מִצַּהַ"ל.
 
הַשְׁבָּעַת מְפַקְּדָיו הַבְּכִירִים שֶׁל צַהַ"ל נֶעֶרְכָה כְּחוֹדֶשׁ לְאַחַר מִכֵּן וּבַהֶמְשֵׁךְ הוּשְׁבְּעוּ כָּל חַיָּילָיו.
הַמַּטֶּה הַכְּלָלִי שֶׁל אִרְגּוּן הַ"הֲגָנָה" הָפַךְ לַמַּטֶּה הַכְּלָלִי הָרִאשׁוֹן שֶׁל צַהַ"ל, אֲשֶׁר הֵקִים וְהִפְעִיל אֶת רוֹב הַגּוּפִים וְהַזְּרוֹעוֹת הַדְּרוּשִׁים לַצָּבָא בְּיָמָיו הָרִאשׁוֹנִים, בְּהִתְבַּסֵּס עַל הַמִּבְנֶה הַקַּיָּים שֶׁל הַ"הֲגָנָה", שֶׁהָלַךְ וְהִשְׁתַּנָּה בְּהַדְרָגָה בְּמַהֲלַךְ הַמִּלְחָמָה וּבַשָּׁנִים שֶׁלְּאַחֲרֶיהָ.
בְּמַהֲלַךְ מַחֲצִית הַשָּׁנָה שֶׁלְּאַחַר הֲקָמַת צַהַ"ל מוּזְּגוּ בְּתוֹכוֹ אַנְשֵׁיהֶם שֶׁל "אִרְגּוּנֵי הַפּוֹרְשִׁים" לֶחִ"י וְאֵצֶ"ל, וּפוֹרַק מַטֵּה הַפַּלְמָ"ח, בְּרוּחַ הַדְּרִישָׁה שֶׁלֹּא יִתְקַיֵּים בַּמְּדִינָה כּוֹחַ צְבָאִי מִלְּבַד צַהַ"ל.
 
בִּזְמַן מִלְחֶמֶת הָעַצְמָאוּת הֵקִים צַהַ"ל שָׁלוֹשׁ חֲזִיתוֹת (שֶׁנִּקְרְאוּ לְאַחַר זְמַן פִּיקּוּדִים) - צָפוֹן, מֶרְכָּז וְדָרוֹם.
כּוֹחוֹתָיו הָיוּ מְאוּרְגָּנִים בְּשֵׁשׁ חֲטִיבוֹת שָׂדֶה, שֶׁכִּמְעַט לֹא עָמַד לִרְשׁוּתָן נֶשֶׁק כָּבֵד.
כֵּן הָיוּ בּוֹ חֵיל אֲוִויר (וּבוֹ בַּתְּחִילָּה רַק מִסְפַּר מְטוֹסִים קַלִּים) וְכוֹחַ יַמִּי זָעִיר.
 
רַמַטְכַּ"ל הַהֲגָנָה יַעֲקֹב דּוֹרִי נַעֲשָׂה הָרַמַטְכָּ"ל הָרִאשׁוֹן שֶׁל צַהַ"ל, וּלְצִדּוֹ בָּלַט רֹאשׁ אֲגַף הַמַּטֶּה הַכְּלָלִי, יִגָּאֵל יָדִין, שֶׁנִּיהֵל בְּפוֹעַל אֶת מַהַלְכֵי הַלְּחִימָה.
שַׂר הַבִּיטָּחוֹן, הַמְּמוּנֶּה הָאֶזְרָחִי עַל הַצָּבָא, הָיָה דָּוִד בֶּן-גּוּרְיוֹן.
אִרְגּוּן הַצָּבָא וְעִיצּוּב עֶקְרוֹנוֹת פְּעוּלָּתוֹ הָיוּ קָשִׁים, מִשּׁוּם שֶׁהַקְּצוּנָּה הַבְּכִירָה שֶׁל צַהַ"ל בְּרֵאשִׁית דַּרְכּוֹ הָיְתָה מְעוֹרֶבֶת וּמְגוֶּּונֶת: מְפַקְּדֵי הַ"הֲגָנָה" וְהַפַּלְמָ"ח, שֶׁהָיוּ מְנוּסִּים בְּלוֹחְמָה זְעִירָה אַךְ לֹא בְּהַפְעָלַת כּוֹחוֹת גְּדוֹלִים; יִשְׂרְאֵלִים שֶׁרָכְשׁוּ אֶת הַכְשָׁרָתָם בִּצְבָאוֹת זָרִים בִּימֵי מִלְחֶמֶת הָעוֹלָם הַשְּׁנִייָּה, בְּעִיקָּר בַּצָּבָא הַבְּרִיטִי; וּמִתְנַדְּבִים מֵחוּ"ל.
הָאַסְכּוֹלוֹת הַשּׁוֹנוֹת הַלָּלוּ נֶאֶבְקוּ זוֹ בְּזוֹ, עַד שֶׁהִכְרִיעַ בֶּן-גּוּרְיוֹן אֶת הַכַּף בִּזְכוּת יוֹצְאֵי הַצָּבָא הַבְּרִיטִי, וְאַף הוֹרָה לְפָרֵק אֶת מַטֵּה הַפַּלְמָ"ח.
בְּעִקְבוֹת זֹאת פָּרְשׁוּ רַבִּים מִבְּכִירָיו מִצַּהַ"ל עִם תּוֹם מִלְחֶמֶת הָעַצְמָאוּת.
 
מִלְחֶמֶת הָעַצְמָאוּת הִסְתַּיְּימָה בְּהֶסְכֵּמֵי שְׁבִיתַת נֶשֶׁק וְלֹא בְּהֶסְכֵּמֵי שָׁלוֹם, וְעַל כֵּן הוּטַּל עַל צַהַ"ל מֵרֵאשִׁיתוֹ לְקַיֵּים כּוֹנְנוּת מַתְמֶדֶת וּלְסַגֵּל אֶת תּוֹרַת הַלְּחִימָה שֶׁלּוֹ לָעוּבְדּוֹת בַּשֶּׁטַח: גְּבוּלוֹת אֲרוּכִּים וַחֲדִירִים וַחֲשָׁשׁ מִתָּמִיד מִפְּנֵי "הַסִּיבוּב הַשָּׁנִי" - נִיסָּיוֹן נוֹסָף שֶׁל מְדִינוֹת עָרֵב הַשְּׁכֵנוֹת לִכְבּוֹשׁ אֶת יִשְׂרָאֵל.
עִם סִיּוּם הַמִּלְחָמָה חוֹקְקָה הַכְּנֶסֶת הָרִאשׁוֹנָה אֶת חוֹק שֵׁירוּת הַבִּיטָּחוֹן 1949, שֶׁשִּׁימֵּשׁ בָּסִיס רִאשׁוֹנִי לַמַּעֲרָךְ הָאִרְגּוּנִי וְלִיסוֹדוֹת תּוֹרַת הַלְּחִימָה שֶׁל צַהַ"ל.
בֵּין הַיֶּתֶר נִקְבְּעוּ בּוֹ חֲלוּקַּת הַצָּבָא לְמַעֲרָךְ שֶׁל כּוֹחַ סָדִיר וּמַעֲרַךְ מִילּוּאִים, קִיּוּמָהּ שֶׁל כּוֹנְנוּת מַתְמֶדֶת וְהָעִיקָּרוֹן שֶׁעַל פִּיו חַיָּיב לִשְׁאוֹף הַצָּבָא לְהַעֲבִיר אֶת הַלְּחִימָה לְשֶׁטַח הָאוֹיֵב, אוֹ לַחֲלוּפִין לְהַנְחִית עָלָיו מַכַּת מֶנַע, בְּשֶׁל הֵיעָדְרוֹ שֶׁל עוֹמֶק אַסְטְרָטֵגִי.
 
בֵּין הַשָּׁנִים 1949 - 1956 נֶאֱלַץ צַהַ"ל לְהִתְמוֹדֵד עִם מַכַּת הַהִסְתַּנְּנוּת - תְּחִילָּה כִּפְעִילוּתָם שֶׁל בּוֹדְדִים שֶׁחָדְרוּ לְיִשְׂרָאֵל לְמַטְּרוֹת שׁוֹד וְרָצַח, וּבַהֶמְשֵׁךְ בְּמִסְגֶּרֶת אִרְגּוּן הַפִדָאִיּוּן שֶׁפָּעַל בְּחָסוּת מִצְרַיִם.
בְּ-1953, בְּעֵת כְּהוּנָּתוֹ שֶׁל הָרַמַטְכָּ"ל מָרְדְּכַי מַקְלֵף, הוּקַם כּוֹחַ מְיוּחָד - יְחִידָה 101 - לַמִּלְחָמָה בַּמִּסְתַּנְּנִים עַל יְדֵי פְּגִיעָה בִּבְסִיסֵיהֶם בִּרְצוּעַת עַזָּה וּבְיַרְדֵּן.
כַּעֲבוֹר שָׁנָה הִתְמַזְּגָה הַיְּחִידָה עִם חֲטִיבַת הַצַּנְחָנִים.
בְּשָׁנִים אֵלֶּה כָּלְלָה פְּעִילוּת הַבִּיטָּחוֹן הַשּׁוֹטֵף שֶׁל צַהַ"ל מִסְפָּר רַב שֶׁל פְּעוּלּוֹת גְּמוּל קְטַנּוֹת וּגְדוֹלוֹת כְּנֶגֶד בְּסִיסֵי פִדָאִיוּן, וּבְכַמָּה מִקְרִים גַּם כְּנֶגֶד בְּסִיסִים צְבָאִיִּים מִצְרִיִּים וְיַרְדֵּנִיִּים.
כֵּן הוּטַּל עַל צַהַ"ל בְּכַמָּה מִקְרִים לַהֲדוֹף נִיסְיוֹנוֹת מִצְרִיִּים וְסוּרִיִּים לְהִשְׁתַּלֵּט עַל שְׁטָחִים בְּתוֹךְ גְּבוּל יִשְׂרָאֵל, אִם כִּי לֹא עָלָה בְּיָדוֹ לִמְנוֹעַ אֶת הִשְׁתַּלְּטוּת סוּרְיָה עַל מוּבְלַעַת אֶל-חַמָּה (חֲמַת גָּדֵר) וְעַל שְׁטָחִים בְּשִׁיפּוּלֵי רָמַת הַגּוֹלָן.
 
בְּמֶשֶׁךְ כָּל תְּקוּפָה זוֹ הִתְמוֹדֵד צַהַ"ל עִם מַחְסוֹר חָמוּר בְּאֶמְצְעֵי לְחִימָה חֲדִישִׁים - טַנְקִים, מְטוֹסֵי קְרָב סִילוֹנִיִּים, אַרְטִילֶרְיָה וּכְלֵי שַׁיִט.
נִיסְיוֹנוֹת רַבִּים לַחְתּוֹם עַל הֶסְכֵּמֵי רֶכֶשׁ עִם מְדִינוֹת הָעוֹלָם עָלוּ בַּתּוֹהוּ, וְצַהַ"ל נֶאֱלַץ לְהִסְתַּפֵּק בִּרְכִישַׁת עוֹדְפֵי צִיּוּד מִכָּל הַבָּא לְיַד.
הַמַּצָּב הֵחֵל לְהִשְׁתַּנּוֹת בִּתְחִילַּת 1956, עִם הִתְהַדְּקוּת שִׁיתּוּף הַפְּעוּלָּה הַבִּיטְחוֹנִי עִם צָרְפַת.
עַתָּה, לָרִאשׁוֹנָה, עָלָה בִּידֵי יִשְׂרָאֵל לִרְכּוֹשׁ נֶשֶׁק מִיָּד רִאשׁוֹנָה.
 
בְּעִקְבוֹת זֹאת, וּלְאַחַר שֶׁהִתְבָּרֵר כִּי אֵין בְּכוֹחָן שֶׁל פְּעוּלּוֹת הַגְּמוּל לָשִׂים קֵץ לְהִסְתַּנְּנוּת, פֶּתַח צַהַ"ל בְּ-1956 בְּמִלְחֶמֶת סִינַי, בְּשִׁיתּוּף עִם צְבָאוֹת צָרְפַת וּבְרִיטַנְיָה שֶׁבִּיקְּשׁוּ (אַךְ לֹא הִצְלִיחוּ) לִכְבּוֹשׁ אֶת אֵזוֹר תְּעָלַת סוּאֵץ.
בְּתוֹךְ כַּמָּה יָמִים הִגִּיעַ הַשִּׁרְיוֹן הַיִּשְׂרְאֵלִי אֶל תְּעָלַת סוּאֵץ, וַחֲצִי הָאִי סִינַי נִמְצָא בִּשְׁלִיטָה יִשְׂרְאֵלִית, אִם כִּי לִזְמַן קָצָר בִּלְבַד.
אֶחָד הַמַּהֲלָכִים הַצְּבָאִים הָרִאשׁוֹנִים שֶׁל מִלְחֶמֶת סִינַי - הַקְּרָב עַל הַמִּיתְלָה - נֶחֱשָׁב לְאֶחָד הַקְּרָבוֹת הַקָּשִׁים וְהַמְּפוּרְסָמִים בְּתוֹלְדוֹת צַהַ"ל.
 
לְאַחַר מִלְחֶמֶת סִינַי הִתְמַקֵּד צַהַ"ל בְּחִיזּוּק מַעֲרָךְ הַשִּׁרְיוֹן - רָכַשׁ טַנְקִים חֲדִישִׁים וְגִיבֵּשׁ וְשִׁכְלֵל אֶת תּוֹרַת הַלְּחִימָה שֶׁל הַחַיִל.
הוּרְחַב גַּם מַעֲרַךְ חֵיל הָאֲוִויר - נִקְלְטוּ מְטוֹסֵי סִילוֹן וּמַסּוֹקִים חֲדִישִׁים, וְשׁוּפַּר כּוֹשֶׁר הַחַיִל לִתְקוֹף מַטְּרוֹת עוֹמֶק.
לִקְרַאת מַחֲצִית שְׁנוֹת הַ-60 וְסָמוּךְ לְסִיּוּם הֲקָמַת הַמּוֹבִיל הָאַרְצִי, כַּאֲשֶׁר הִתְלַקֵּחַ הַמַּאֲבָק עַל מְקוֹרוֹת הַמַּיִם עִם סוּרְיָה, סִייְּעוּ כּוֹחוֹת הַשִּׁרְיוֹן וְהָאֲוִויר הַמְּחוּזָּקִים בַּהֲגָנָה עַל מְקוֹרוֹת הַמַּיִם הַיִּשְׂרְאֵלִיִּים.
בְּאוֹתָהּ עֵת חָל מִפְנֶה חָשׁוּב בָּרֶכֶשׁ - בְּ-1964 הִסְכִּימָה אַרְהָ"ב לָרִאשׁוֹנָה לִמְכּוֹר נֶשֶׁק לְיִשְׂרָאֵל.
בַּשָּׁנִים הַבָּאוֹת הָפַךְ שִׁיתּוּף הַפְּעוּלָּה הַבִּיטְחוֹנִי עִם מַעֲצָמָה זוֹ לִבְסִיס עוֹצְמָתוֹ הַחוֹמְרִית שֶׁל צַהַ"ל.
 
הִיסְטוֹרְיָה - מִלְחֶמֶת שֵׁשֶׁת הַיָּמִים עַד מִלְחֶמֶת לְבָנוֹן הָרִאשׁוֹנָה	
בְּמִלְחֶמֶת שֵׁשֶׁת הַיָּמִים הוּפְגְּנָה עוֹצְמָתוֹ שֶׁל חֵיל הָאֲוִויר מִיָּד עִם פְּרוֹץ הַמִּלְחָמָה.
בְּבוֹקְרוֹ שֶׁל  הַ-5 בְּיוֹנִי 1967  (יוֹם פְּרוֹץ הַמִּלְחָמָה) הָלַם חֵיל הָאֲוִויר שֶׁל יִשְׂרָאֵל בְּכוֹחוֹת הָאֲוִויר שֶׁל צְבָאוֹת עֶרֶב - מִצְרַיִם, סוּרְיָה, יַרְדֵּן וְאַף עִירָק -  וּבִשְׂדוֹת הַתְּעוּפָה שֶׁלָּהֶם, וּבְתוֹךְ שָׁעוֹת סְפוּרוֹת הִשְׁמִיד מֵעַל 350 מְטוֹסִים עַל הַקַּרְקַע וּבִקְרָבוֹת אֲוִויר.
בַּמִּלְחָמָה לֶחֶם צַהַ"ל בְּשָׁלוֹשׁ חֲזִיתוֹת, וְנָחַל בָּהֶן הַצְלָחוֹת צְבָאִיּוֹת מַשְׁמָעוּתִיּוֹת - כִּיבּוּשׁ סִינַי, רָמַת הַגּוֹלָן, הַגָּדָה הַמַּעֲרָבִית וִירוּשָׁלַיִם הַמִּזְרָחִית.
לָרִאשׁוֹנָה הוּבְטַח לִמְדִינָה עוֹמֶק אַסְטְרָטֵגִי מְסוּיָּם, וְעַל תְּעָלַת סוּאֵץ הוּקַם קַו בִּיצּוּרִים - "קַו בַּר-לֵב".
 
בֵּין הַשָּׁנִים 1969 - 1970 הִתְנַהֲלָה מִלְחֶמֶת הַתָּשָׁה בַּחֲזִית תְּעָלַת סוּאֵץ בֵּין מִצְרַיִם לְיִשְׂרָאֵל.
הַמִּלְחָמָה כָּלְלָה בְּעִיקָּר חִילּוּפֵי אֵשׁ וּפְשִׁיטוֹת שֶׁל לוֹחְמָה זְעִירָה.
בְּעִידּוּדָהּ שֶׁל מִצְרַיִם, הִתְנַהֲלָה גַּם לְחִימָה מוּגְבֶּלֶת יוֹתֵר בַּחֲזִיתוֹת אֲחֵרוֹת: חֲדִירַת מְחַבְּלִים פָלַסְטִינָאִים מִיַּרְדֵּן לְבִקְעַת הַיַּרְדֵּן (שֶׁזָּכְתָה אָז לְכִינּוּי "אֶרֶץ הַמִּרְדָּפִים") וְתַקְרִיּוֹת יְרִי בִּגְבוּל סוּרְיָה בְּרָמַת הַגּוֹלָן.
הַמִּצְרִים פָּתְחוּ בַּמִּלְחָמָה בְּהַמְטָרַת אֵשׁ כְּבֵדָה עַל מָעוּזֵּי צַהַ"ל בְּקַו בַּר-לֵב.
צַהַ"ל הֵגִיב בְּאֵשׁ, אַךְ בַּהֶמְשֵׁךְ הִסְלִים אֶת הַמַּעֲרָכָה בְּהַפְעָלַת חֵיל הָאֲוִויר נֶגֶד הַמַּעֲרָךְ הַקִּדְמִי וְהָעוֹרְפִּי שֶׁל הַמִּצְרִים וּבִפְשִׁיטוֹת לְעוֹמֶק הַחֲזִית הַמִּצְרִית, וְכֵן מַעֲבָר לְמִפְרַץ סוּאֵץ וְאַף לַאֲתָרִים אַסְטְרָטֶגִיִּים בְּעוֹמֶק מִצְרַיִם.
 
בְּאוֹתָן שָׁנִים הִתְחַדְּשָׁה הַהִסְתַּנְּנוּת לְשֶׁטַח יִשְׂרָאֵל, בְּעִקְבוֹת הֲקָמָתוֹ שֶׁל הָאִרְגּוּן לְשִׁחְרוּר פָלַסְטִין, אָשָׁ"ף, שֶׁקִּיבֵּל עַל עַצְמוֹ לְהַמְשִׁיךְ בְּנִיהוּל הַמִּלְחָמָה נֶגֶד יִשְׂרָאֵל בְּאֶמְצָעוּת פְּעוּלּוֹת טֵרוֹר.
צַהַ"ל נֶאֱלַץ לְהַקְצוֹת מַשְׁאַבִּים הוֹלְכִים וּגְדֵלִים לִלְחִימָה בִּפְעִילוּת זוֹ, הֵן בְּאֶמְצָעוּת הֲגָנָה עַל הַגְּבוּלוֹת וְהֵן עַל יְדֵי פְּגִיעָה בִּבְסִיסֵי מְחַבְּלִים מִחוּץ לְשֶׁטַח יִשְׂרָאֵל.
לְדוּגְמָה, בְּאַפְּרִיל 1973 נֶעֱרַךְ בְּבֵיירוּת מִבְצָע "אָבִיב נְעוּרִים" עַל יְדֵי סַיֶּירֶת מַטְכָּ"ל, שֶׁבְּמַהֲלָכוֹ חוּסְּלוּ מִסְפַּר אִישִׁים בְּצַמֶּרֶת אַשַׁ"ף, וַאֲשֶׁר נֶחֱשָׁב לְאֶחָד מֵהַמִּבְצָעִים הַנּוֹעָזִים בְּתוֹלְדוֹת צַהַ"ל.
לַמְרוֹת הַפְּעִילוּת הַחַבְּלָנִית הַגּוֹבֶרֶת, שָׂרַר בְּצַהַ"ל וּבְיִשְׂרָאֵל כּוּלָּהּ בִּיטָּחוֹן גָּמוּר בִּיכוֹלְתּוֹ שֶׁל צַהַ"ל לְסַכֵּל כָּל הַתְקָפָה צְבָאִית עַל יִשְׂרָאֵל בְּקַלּוּת רַבָּה.
 
בְּיוֹם הַכִּיפּוּרִים, 6 בְּאוֹקְטוֹבֶּר 1973, הוּפְתַּע צַהַ"ל כַּאֲשֶׁר פָּתְחוּ מִצְרַיִם וְסוּרְיָה (בְּסִיּוּעַ סִמְלִי שֶׁל כַּמָּה מְדִינוֹת עַרְבִיּוֹת אֲחֵרוֹת) בְּמִלְחָמָה כּוֹלֶלֶת.
עַל אַף הַהַפְתָּעָה, וְלַמְרוֹת הַמַּצָּב הַקָּשֶׁה שֶׁהָיָה נָתוּן בּוֹ בְּיָמֶיהָ הָרִאשׁוֹנִים שֶׁל הַמִּלְחָמָה - מִלְחֶמֶת יוֹם הַכִּיפּוּרִים - הִשְׂכִּיל צַהַ"ל גַּם הַפַּעַם לְהַעֲבִיר אֶת הַלְּחִימָה לְשֶׁטַח הָאוֹיֵב.
עִם זֹאת, אֵמוּן הַצִּיבּוּר בּוֹ, בּוֹהֶנְהָגָהּ הַמְּדִינִית, הִתְעַרְעֵר.
 
אַחֲרֵי הַמִּלְחָמָה הוּקְמָה וַעֲדַת חֲקִירָה מַמְלַכְתִּית, וַעֲדַת אַגְּרַנָט, כְּדֵי לַחֲקוֹר אֶת הַמַּהֲלָכִים שֶׁלִּפְנֵי הַמִּלְחָמָה וְאֶת פְּעוּלּוֹת הַהַנְהָגָה הַצְּבָאִית בְּיָמֶיהָ הָרִאשׁוֹנִים.
מַסְקְנוֹת הַוַּועֲדָה הֵבִיאוּ לְהַדָּחַת הָרַמַטְכָּ"ל, דָּוִד אֶלְעָזָר, וּקְצִינִים בְּכִירִים אֲחֵרִים.
הַוַּועֲדָה מָתְחָה בִּיקּוֹרֶת נוֹקֶבֶת עַל אִי-מוּכָנוֹת הַצָּבָא לְמִלְחָמָה, עַל לִיקּוּיִים בָּאִרְגּוּן מַחְסְנֵי הַחֵירוּם, עַל הַתֵּיאוּם הַבֵּין-חֵילִי הַלָּקוּי, וְעוֹד.
בְּעִקְבוֹת מַסְקְנוֹת הַוַּועֲדָה שׁוּפַּר מַעֲרַךְ הַחֵירוּם הצה"לי וְתוּקְּנוּ לִיקּוּיִים בִּתְחוּם הַמּוֹדִיעִין וְהַהַעֲרָכָה, וְכֵן הוּדַּק הַתֵּיאוּם בֵּין זְרוֹעוֹת הַצָּבָא הַשּׁוֹנוֹת וּבֵין הַצָּבָא לַמֶּמְשָׁלָה.
 
בִּשְׁנַת 1974 מוּנָּה לְרַמַטְכָּ"ל מָרְדְּכַי גּוּר אֲשֶׁר נִיצֵּחַ עַל שִׁיקּוּם הַצָּבָא לְאַחַר מִלְחֶמֶת יוֹם הַכִּיפּוּרִים.
סֵדֶר הַכּוֹחוֹת הוּגְדַּל - בְּעִיקָּר בַּדְּרָגִים הַלּוֹחֲמִים - נִרְכְּשׁוּ מְטוֹסֵי קְרָב חֲדִישִׁים מִתּוֹצֶרֶת אַרְהָ"ב, תּוֹתָחִים אַרוּכֵּי טְווֹח וְעוֹד.
נוֹסָף לְכָךְ הֵחֵל לְהַפְעִיל צַהַ"ל  נֶשֶׁק פְּרִי תּוֹצַרְתָּהּ שֶׁל הַתַּעֲשִׂיָּיה הַצְּבָאִית הַיִּשְׂרְאֵלִית, דּוּגְמַת מְטוֹס הַקְּרָב "כְּפִיר".
 
בִּשְׁנַת 1976 הִתְקַבֵּל חוֹק יְסוֹד: הַצָּבָא, כְּחֵלֶק מֵהֲפָקַת הַלְּקָחִים שֶׁל מִלְחֶמֶת יוֹם הַכִּיפּוּרִים וּבְנִיסָּיוֹן לִקְבּוֹעַ בְּאוֹפֶן בָּרוּר אֶת מַעֲרֶכֶת יַחֲסֵי הַגּוֹמְלִין בֵּין הַצָּבָא וְהַמֶּמְשָׁלָה.
בַּחוֹק נִקְבַּע כִּי הַצָּבָא נָתוּן לַמְרוֹת הַמֶּמְשָׁלָה וְהַשַּׂר הַמְּמוּנֶּה מִטַּעֲמָהּ הוּא שַׂר הַבִּיטָּחוֹן.
רֹאשׁ הַמַּטֶּה הַכְּלָלִי (הָרַמַטְכָּ"ל), שֶׁהוּא הַדֶּרֶג הַפִּיקּוּדִי הָעֶלְיוֹן בַּצָּבָא, נָתוּן לַמְרוֹת הַמֶּמְשָׁלָה וְכָפוּף לְשַׂר הַבִּיטָּחוֹן.
עוֹד נִקְבַּע בַּחוֹק כִּי הַסַּמְכוּת לָתֵת הוֹרָאוֹת וּפְקוּדּוֹת הַמְּחַיְּיבוֹת בַּצָּבָא תִּיקָּבַע בַּחוֹק.
בְּאוֹתָהּ שָׁנָה פָּעַל צַהַ"ל בְּמִבְצָע "יוֹנָתָן" לְשִׁחְרוּר הַחֲטוּפִים הַיִּשְׂרְאֵלִים מֵאֶנְטֶבֶּה.
מִבְצָע נוֹעָז זֶה תָּרַם רַבּוֹת לְשִׁיקּוּם יוּקְרָתוֹ שֶׁל צַהַ"ל.
 
הֶחָל מֵאֶמְצַע שְׁנוֹת הַ-70 הוֹשִׁיט צַהַ"ל סִיּוּעַ לְמִילִיצְיוֹת הַנּוֹצְרִיּוֹת בִּדְרוֹם לְבָנוֹן בְּמִלְחַמְתָּן נֶגֶד הַמְּחַבְּלִים הַפָלַסְטִינָאִים שֶׁהִתְבַּסְּסוּ בְּאֵזוֹר זֶה, וּבְ-1978 פָּלַשׁ לְשֶׁטַח לְבָנוֹן וְהִגִּיעַ עַד נְהַר הֱלִיטַנִי, בְּמִסְגֶּרֶת מִבְצַע לִיטָנִי.
צַהַ"ל נָסוֹג מִשָּׁם כַּעֲבוֹר חֳודָשִׁים אֲחָדִים, בְּהַגִּיעַ כּוֹחַ אוּ"ם לְאֵזוֹר.
 
עִם חֲתִימַת חוֹזֵה הַשָּׁלוֹם עִם מִצְרַיִם בִּשְׁנַת 1979, הֵחֵל צַהַ"ל לְפַנּוֹת אֶת כּוֹחוֹתָיו מִסִּינַי וְהֶעֱבִיר לַנֶּגֶב רְבָבוֹת טוֹנוֹת שֶׁל צִיּוּד וְתַחְמוֹשֶׁת מִבְּסִיסָיו בְּסִינַי.
בְּסִיּוּעַ אָמֵרִיקָנִי, הוּקְמוּ אָז בַּנֶּגֶב בְּסִיסִים חֲדָשִׁים רַבִּים, וּבֵינֵיהֶם מִסְפַּר שְׂדוֹת תְּעוּפָה.
בְּחוֹדֶשׁ יוֹנִי 1981 הִפְגִּין צַהַ"ל שׁוּב אֶת אוֹרֶךְ זְרוֹעוֹ, כַּאֲשֶׁר  מְטוֹסֵי חֵיל הָאֲוִויר יָצְאוּ לְעִירָק, בְּמִסְגֶּרֶת מִבְצַע אוֹפֵּרָה (שֶׁנִּקְרָא גַּם "מִבְצַע תַּמּוּז"), וְהֵטִילוּ פְּצָצוֹת שֶׁהִשְׁמִידוּ אֶת הַכּוּר הַגַּרְעִינִי הָעִירָקִי.
הִיסְטוֹרְיָה - מִלְחֶמֶת לְבָנוֹן הָרִאשׁוֹנָה וָאֵילָךְ	
בְּיוֹנִי 1982 פָּתַח צַהַ"ל בְּ"מִבְצַע שְׁלוֹם הַגָּלִיל", אוֹ מִלְחֶמֶת לְבָנוֹן (הַקְּרוּיָה עַתָּה "מִלְחֶמֶת לְבָנוֹן הָרִאשׁוֹנָה") וְהִגִּיעַ עַד בֵּיירוּת, תּוֹךְ לְחִימָה בִּמְחַבְּלִים וּבְכוֹחוֹת צָבָא סוּרִיִּים.
בְּסֶפְּטֶמְבֶּר 1982, אַחֲרֵי הִתְנַקְּשׁוּת בְּחַיָּיו שֶׁל נְשִׂיא לְבָנוֹן בַּשִּׁיר ג'וּמַיְיל, הִתִּיר צַהַ"ל לְאַנְשֵׁי הַפָלַנְגּוֹת הַנּוֹצְרִיּוֹת לְהִיכָּנֵס לְמַחֲנוֹת פְּלִיטִים פָלַסְטִינִיִּים בִּדְרוֹמָהּ שֶׁל בֵּיירוּת - סְבָרָה וּשְׁתִילָה, שָׁם הֵם רָצְחוּ מֵאוֹת פָלַסְטִינָאִים.
הָרֶצַח, וְהָרָשׁוּת שֶׁנָּתַן צַהַ"ל (שֶׁכּוֹחוֹתָיו חָנוּ לְיַד הַמַּחֲנוֹת) לְאַנְשֵׁי הַפָלַנְגּוֹת לְהִיכָּנֵס לְתוֹכָם, עוֹרְרוּ סְעָרָה צִיבּוּרִית וְהֵבִיאוּ לַהֲקָמָתָהּ שֶׁל וַעֲדַת חֲקִירָה - וַעֲדַת כֹּהֵן - אֲשֶׁר הִסִּיקָה מַסְקָנוֹת כְּנֶגֶד אִישִׁים פּוֹלִיטִיִּים יִשְׂרְאֵלִים וּמְפַקְּדֵי צָבָא.
בָּאָבִיב 1985 חָזְרוּ כּוֹחוֹת צַהַ"ל לִתְחוּם יִשְׂרָאֵל, אַךְ הוֹסִיפוּ לְקַיֵּים נוֹכְחוּת בִּרְצוּעַת בִּיטָּחוֹן בִּדְרוֹם לְבָנוֹן, בְּשִׁיתּוּף פְּעוּלָּה עִם כּוֹחוֹת מְקוֹמִיִּים.
 
בְּמַהֲלַךְ שְׁנוֹת הַ-80 עָבַר צַהַ"ל מִסְפַּר שִׁינּוּיִים מַעֲרַכְתִּיִּים: הוּקְמוּ חֲטִיבוֹת הַחִי"ר נַחַ"ל וְגִבְעָתִי, הוּקְמָה מִפְקֶדֶת חֵילוֹת הַשָּׂדֶה (מַפְחָ"שׁ) וְחֵילוֹת הַחִימּוּשׁ וְהַתַּחְזוּקָה הוּעַבְרוּ לַאֲגַף הָאַפְסְנָאוּת (שֶׁנִּקְרָא לְאַחַר זְמַן אֲגַף הַלּוֹגִיסְטִיקָה).
נוֹסָף לְכָךְ נִרְכְּשׁוּ כְּלֵי נֶשֶׁק מוֹדֶרְנִיִּים - מְטוֹסִים (F-15 וְ -F-16) וּמַסּוֹקִים (אַפָּאצִ'י) אָמֵרִיקָנִיִּים, צוֹלְלוֹת מִגֶּרְמַנְיָה, טַנְקֵי מֶרְכָּבָה מִדְגָּמִים מְשׁוּפָּרִים וְעוֹד.
 
בְּדֵצֶמְבֶּר 1987 הֵחֵלָּה הָאַנְתִיפִּאדָה הָרִאשׁוֹנָה בִּרְצוּעַת עַזָּה וּבְשִׁטְחֵי הַגָּדָה הַמַּעֲרָבִית.
הָאַנְתִּיפִּאדָה אִילְּצָה אֶת צַהַ"ל לְהִתְמוֹדֵד עִם אֵירוּעִים אַלִּימִים שֶׁהִתְרַחֲשׁוּ בַּאֲזוֹרִים צְפוּפִים וּבְקֶרֶב אוּכְלוּסִיָּיה עוֹיֶנֶת.
לְשֵׁם כָּךְ פּוּתְּחָה וְשׁוּפְּרָה תּוֹרַת הַלְּחִימָה בַּשֶּׁטַח בָּנוּי וְהוּקְמוּ יְחִידוֹת מְיוּחָדוֹת בַּצָּבָא (דּוּגְמַת יְחִידוֹת הַמִּסְתַּעַרְבִים).
בְּהַדְרָגָה, וּבְיֶתֶר שְׂאֵת מֵאָז פְּרוֹץ אִנְתִּיפָאדַת אֶל-אַקְצָא (לְהַלָּן), הִשְׁקִיעַ צַהַ"ל יוֹתֵר וְיוֹתֵר מַאֲמַצִּים וּמַשְׁאַבִּים בִּפְעִילוּת שִׁיטּוּר, וּפָחוֹת בְּאִימּוּן הַכּוֹחַ הַלּוֹחֵם לְמִלְחָמָה סְדִירָה.
 
בִּשְׁנַת 1991 פָּרְצָה מִלְחֶמֶת הַמִּפְרָץ הָרִאשׁוֹנָה.
בְּעֵת הַמִּלְחָמָה הוּתְקְפָה יִשְׂרָאֵל בְּטִילִים מֵעִירָק.
בְּשֶׁל הַחֲשָׁשׁ כִּי הַטִּילִים נוֹשְׂאִים נֶשֶׁק כִּימִי, נִקְרְאוּ אֶזְרְחֵי יִשְׂרָאֵל לְהִתְגּוֹנֵן עַל-יְדֵי חֲבִישַׁת מַסֵּכוֹת אַבָּ"כ וּלְהִסְתַּגֵּר בַּחֲדָרִים אָטוֹמִים.
אַחֲרֵי הִתְלַבְּטוּיוֹת קָשׁוֹת, וּלְנוֹכַח דְּרִישָׁתָהּ הַתְּקִיפָה שֶׁל אַרְהָ"ב, הֶחֱלִיטָה מֶמְשֶׁלֶת יִשְׂרָאֵל שֶׁלֹּא לְהַפְעִיל אֶת צַהַ"ל וּלְהָגִיב עֲלֵיהֶן.
 
בְּנוֹבֶמְבֶּר 1992 אֵרַע אָסוֹן צֶאֱלִים ב', אַחַת מִתְּאוּנוֹת הָאִימּוּנִים הַקַּטְלָנִיּוֹת וְהַמְּפוּרְסָמוֹת בְּתוֹלְדוֹת צַהַ"ל.
הַתְּאוּנָה אָרְעָה בְּמַהֲלַךְ תַּרְגִּיל שֶׁל יְחִידַת סַיֶּירֶת מַטְכָּ"ל לִקְרַאת מִבְצָע, שֶׁנּוֹעַד כַּנִּרְאֶה לְהִתְנַקֵּשׁ בְּחַיָּיו שֶׁל מַנְהִיג עִירָק צַדָּאם חוּסֵיין.
תּוֹצְאוֹתֶיהָ הַטְּרָגִיּוֹת שֶׁל הַתְּאוּנָה וְהִתְנַהֲלוּתָם שֶׁל מְפַקְּדֵי צַהַ"ל הַבְּכִירִים בְּמַהֲלָכָהּ וְאַחֲרֶיהָ עָמְדוּ זְמַן רַב בְּמֶרְכַּז סֵדֶר הַיּוֹם הַצִּיבּוּרִי.
 
בִּשְׁנַת 1992 הוּקַם פִּיקּוּד הָעוֹרֶף, אֲשֶׁר הֶחֱלִיף אֶת הַהֲגָנָה הָאֶזְרָחִית (הג"א), בְּמִסְגֶּרֶת הֲפָקַת הַלְּקָחִים מִמִּלְחֶמֶת הַמִּפְרָץ הָרִאשׁוֹנָה.
 
בְּמַהֲלַךְ חוֹדְשֵׁי יוּנִי-יוּלִי 1993 חָלָה הַסְלָמָה בַּלְּחִימָה בֵּין אִרְגּוּן חִיזְבַּאלְלַה לְכוֹחוֹת צַהַ"ל בִּרְצוּעַת הַבִּיטָּחוֹן בִּדְרוֹם לְבָנוֹן, וְצַהַ"ל פָּתַח בַּמִּבְצָע "דִּין וְחֶשְׁבּוֹן" כַּעֲבוֹר שָׁבוּעַ שֶׁל לְחִימָה הוּשְּׂגָה הַפְסָקַת אֵשׁ בְּתִיוּוּכָהּ שֶׁל אַרְהָ"ב, וְסוּכְּמָה שׁוּרַת הֲבָנוֹת הֲדָדִיּוֹת עַל הַגְבָּלוֹת בִּלְחִימָה בֵּין הַצְּדָדִים.
בְּרֵאשִׁית 1996 שׁוּב אֵירְעָה הַסְלָמָה בִּפְעוּלּוֹת חִיזְבַּאלְלַה נֶגֶד כּוֹחוֹת צַהַ"ל בִּרְצוּעַת הַבִּיטָּחוֹן.
כּוֹחוֹת צַהַ"ל נִגְרְרוּ לִתְגוּבוֹת בְּשֶׁטַח לְבָנוֹן, שֶׁעֲלֵיהֶן הֵשִׁיב הַחִיזְבַּאלְלַה בִּירִי רָקֵטוֹת קַטְיוּשָׁה עַל יָשׁוּבִי הַצָּפוֹן.
הַהִידַּרְדְּרוּת הֵבִיאָה לִפְתִיחַת מִבְצָע "עִנְּבֵי זַעַם", אֲשֶׁר כָּלַל יְרִי אַרְטִילֵרִי וּתְקִיפוֹת אֲוִוירִיּוֹת שֶׁל מַטָּרוֹת בְּשִׁטְחֵי דְּרוֹם לְבָנוֹן.
לְאַחַר פְּגִיעַת פָּגָז צה"לי בִּכְפַר כַּנָּא, שֶׁהֵבִיאָה לְמוֹתָם שֶׁל מִסְפָּר רַב שֶׁל אֶזְרָחִים, גָּרַר לַחַץ בֵּינְלְאוּמִּי אֶת סִיּוּם הַמִּבְצָע.
כּוֹחוֹת צַהַ"ל נִשְׁאֲרוּ בִּדְרוֹם לְבָנוֹן עַד מַאי 2000.
בְּמַהֲלַךְ הַשָּׁנִים סָפְגָה יִשְׂרָאֵל אֲבֵידוֹת רַבּוֹת מִקֶּרֶב הַחַיָּילִים בִּלְבָנוֹן.
בְּ-25 בְּמַאי, לְאַחַר הַחְלָטַת הַמֶּמְשָׁלָה עַל נְסִיגָה מִכָּל שִׁטְחִי לְבָנוֹן, יָצְאוּ מִמֶּנָּה כּוֹחוֹת צַהַ"ל.
 
בְּ-29 בְּסֶפְּטֶמְבֶּר 2000 פָּרְצָה אִנְתִּיפָאדַת אֶל-אַקְצָא, וְשָׂמָה קֵץ לַתִּקְווֹה כִּי הֶסְכֵּמֵי אוֹסְלוֹ יָבִיאוּ בְּסוֹפוֹ שֶׁל דָּבָר לִרְגִיעָה בִּתְחוּם הַבִּיטָּחוֹן הַשּׁוֹטֵף.
בְּמַהֲלָכָהּ יָזְמוּ הַפָלַסְטִינָאִים אַלְפֵי תַּקְרִיּוֹת אַלִּימוֹת מִסּוּגִים שׁוֹנִים: יְרִי בְּנֶשֶׁק חַם, הַנָּחַת מִטְעֲנֵי חַבָּלָה, יְרִי מַרְגֵּמוֹת וּפִיגּוּעֵי הִתְאַבְּדוּת בִּתְחוּם יִשְׂרָאֵל, עַד שֶׁלְּבַסּוֹף כָּבַשׁ צַהַ"ל מֵחָדָשׁ אֶת רוֹב שִׁטְחִי יוֹ"שׁ (בְּעִיקָּר בְּמַהֲלַךְ מִבְצַע "חוֹמַת מָגֵן") וּבִיטֵּל בְּפוֹעַל אֶת מַעֲמָדָהּ שֶׁל הָרָשׁוּת הַפָלַסְטִינִית כְּגוּף שִׁלְטוֹנִי בִּשְׁטָחִים אֵלֶּה.
בְּמַקְבִּיל לְכִיבּוּשׁ הַשֶּׁטַח עַצְמוֹ, פָּעֲלוּ כּוֹחוֹת מַעֲרֶכֶת הַבִּיטָּחוֹן לְסִיכּוּל הָאַלִּימוּת הַפָלַסְטִינִית בְּאֶמְצָעוּת חִיסּוּל וּמַעֲצַר פְּעִילִים בְּאִרְגּוּנֵי הַטֵּרוֹר - חַמַאס, הַגִּ'יהָאד הָאִיסְלָמִי, גְּדוּדֵי חַלְלֵי אֶל-אַקְצָא וְעוֹד - וּבְעֶזְרַת אֶמְצָעִים נוֹסָפִים כְּמוֹ הֲטָלַת סְגָרִים וְעוֹצְרִים מְמוּשָּׁכִים עַל הָאוּכְלוּסִיָּיה הַפָלַסְטִינִית בַּגָּדָה הַמַּעֲרָבִית וּבְנִיַּית מַעֲרָךְ שֶׁל מַחְסוֹמֵי דְּרָכִים בְּתוֹךְ הַגָּדָה עַצְמָהּ וּבֵין הַגָּדָה וְיִשְׂרָאֵל, וּלְבַסּוֹף, בְּנִיָּיתָהּ שֶׁל גָּדֵר מָגֵן.
הָאֶמְצָעִים הַלָּלוּ, וּבִמְיוּחָד מְדִינִיּוּת הַחִיסּוּלִים וְהַמַּחְסוֹמִים, עוֹרְרוּ בִּיקּוֹרֶת צִיבּוּרִית בְּיִשְׂרָאֵל וּבָעוֹלָם.
 
בְּמִלְחֶמֶת הַמִּפְרָץ הַשְּׁנִיָּיה, שֶׁהִתְרַחֲשָׁה בִּשְׁנַת 2003, לֹא לָקְחָה יִשְׂרָאֵל חֵלֶק פָּעִיל, אַךְ פִּיקּוּד הָעוֹרֶף הוּפְעַל כְּדֵי לְסַפֵּק לְאֶזְרָחִים אֶמְצָעֵי הֲגָנָה כְּנֶגֶד תְּקִיפוֹת לֹא-קוֹנְבֶנְצְיוֹנָלִיּוֹת אֶפְשָׁרִיּוֹת (שֶׁלֹּא אֵירְעוּ בְּפוֹעַל).
 
בִּתְחִילַּת יוּלִי 2006 תָּקְפָה חוּלְיַית חִיזְבַּאלְלַה סִיּוּר שֶׁל כּוֹחוֹת צַהַ"ל עַל גְּבוּל יִשְׂרָאֵל-לְבָנוֹן, בְּמַהֲלַךְ הַתְּקִיפָה הִצְלִיחוּ לוֹחֲמֵי חִיזְבַּאלְלַה לַחֲטוֹף שְׁנֵי חַיָּילֵי צַהַ"ל (שֶׁהוּעַבְרוּ בִּמְהִירוּת לְשֶׁטַח לְבָנוֹן), וְכֵן לַהֲרוֹג שְׁלוֹשָׁה חַיָּילִים נוֹסָפִים.
בְּעִקְבוֹת חֲטִיפַת הַחַיָּילִים הוֹרְתָה מֶמְשֶׁלֶת יִשְׂרָאֵל לְצַהַ"ל לָצֵאת לְמִבְצָע צְבָאִי רָחָב הֶיקֵּף בִּלְבָנוֹן נֶגֶד אִרְגּוּן חִיזְבַּאלְלַה, שֶׁזָּכָה לְכִינּוּי מִלְחֶמֶת לְבָנוֹן הַשְּׁנִיָּיה.
בְּמַהֲלַךְ הַמִּבְצָע בִּיצֵּעַ צַהַ"ל מֵאוֹת תְּקִיפוֹת אֲוִוירִיּוֹת וְאַרְטִילֵרִיּוֹת עַל יְעָדִים בְּשֶׁטַח לְבָנוֹן וְכֵן מִסְפַּר תְּקִיפוֹת קַרְקָעִיּוֹת בְּהֶיקֵּף מוּגְבָּל בְּקִרְבַת גְּבוּל יִשְׂרָאֵל-לְבָנוֹן.
בִּתְגוּבָה לִפְעִילוּת צַהַ"ל יָרָה חִיזְבַּאלְלַה מֵאוֹת רָקֵטוֹת מִסּוּגִים שׁוֹנִים עַל יִישּׁוּבִים בִּצְפוֹן מְדִינַת יִשְׂרָאֵל, מֵחֵיפָה וְעַד קִרְיַית שְׁמוֹנָה.
בְּאוֹגוּסְט 2006 הִסְתַּיְּימָה הַלְּחִימָה, בְּעִקְבוֹת כְּנִיסָתָהּ לְתוֹקֶף שֶׁל הַפְסָקַת אֵשׁ שֶׁהוּשְּׂגָה בְּחָסוּת מוֹעֶצֶת הַבִּיטָּחוֹן שֶׁל הָאוּ"ם.
 
הִתְנַהֲלוּתָהּ שֶׁל מִלְחֶמֶת לְבָנוֹן הַשְּׁנִיָּיה הִדְהִימָה אֶת אֶזְרְחֵי יִשְׂרָאֵל, שֶׁנּוֹכְחוּ כִּי צְבָאָם הָאַדִּיר אֵינוֹ מְסוּגָּל לְהִתְמוֹדֵד עִם כּוֹחַ גֶּרִילָה קָטָן וְלַהֲבִיסוֹ.
עַל רֶקַע זֶה הִתְפַּטְּרוּ שַׂר הַבִּיטָּחוֹן עָמִיר פֶּרֶץ וְהָרַמַטְכַּ"ל דָּן חָלוּץ, וְכֵן מִסְפַּר קְצִינִים בְּכִירִים.
 
בְּדֵצֶמְבֶּר 2008 יָצָא צַהַ"ל לְמִבְצָע "עוֹפֶרֶת יְצוּקָה" בִּרְצוּעַת עַזָּה.
מַטְּרַת הַמִּבְצָע הָיְתָה לִפְעוֹל נֶגֶד תַּשְׁתִּית הַחַמַאס בָּרְצוּעָה וּלְהָבִיא לְהַפְסָקַת יְרִי רָקֵטוֹת מִשְׁטַח הָרְצוּעָה לַיִּשּׁוּבִים בִּדְרוֹם יִשְׂרָאֵל.
בְּמַהֲלַךְ הַמִּבְצָע חָדְרוּ כּוֹחוֹת צַהַ"ל לְשֶׁטַח הָרְצוּעָה תַּחַת מָסַךְ יְרִי כָּבֵד שֶׁל כּוֹחוֹת אַרְטִילֶרְיָה וְחֵיל הָאֲוִויר.
הַפְּעִילוּת הַצְּבָאִית הִסְתַּיְּימָה  בְּאֶמְצַע יָנוּאָר 2009 בְּהַפְסָקַת אֵשׁ חַד-צְדָדִית שֶׁל יִשְׂרָאֵל.
 
מִבְנֵה צַהַ"ל	
בְּמִבְנֵה צַהַ"ל הִתְחוֹלְלוּ תְּמוּרוֹת רַבּוֹת בִּמְרוּצַת הַשָּׁנִים, עִם הַגִּידּוּל בְּסֵדֶר הַכּוֹחוֹת שֶׁלּוֹ, הִתְמַקְּצָעוּתוֹ וְהִתְפַּתְּחוּתוֹ.
הַמִּבְנֶה הַמְּתוֹאָר לְהַלָּן הוּא הָעַכְשָׁוִוי.
הַשִּׁינּוּיִים הִתְבַּטְּאוּ בִּשְׁנֵי תְּחוּמִים עִיקָּרִיִּים - הוֹסָפַת מִסְגְּרוֹת, וִיצִירַת מִסְגְּרוֹת-עַל.
לְדוּגְמָה, אִם בְּקוּם צַהַ"ל הָיְתָה הַחֲטִיבָה הַמִּסְגֶּרֶת הַלּוֹחֶמֶת הַגְּדוֹלָה בְּיוֹתֵר שֶׁל כּוֹחוֹת הַיַּבָּשָׁה, בִּשְׁנוֹת הַ-60 נוֹצְרָה הָאוּגְדָּה כְּמִסְגֶּרֶת קֶבַע וּבָהּ מִסְפַּר חֲטִיבוֹת, מִלְּבַד יְחִידוֹת יִיעוּדִיּוֹת שׁוֹנוֹת, וּבִשְׁנוֹת הַ-80 נוֹצָר הַגַּיִס כְּמִסְגֶּרֶת בַּת כַּמָּה אוּגְדּוֹת.
הַהִתְמַקְצְעוּת הַגּוֹבֶרֶת בְּשׁוּרוֹת צַהַ"ל הֵבִיאָה אַף הִיא לִיצִירַת מִסְגְּרוֹת חֲדָשׁוֹת, דּוּגְמַת אֲגַף הַתִּכְנוּן (אג"ת) בַּמַּטֶּה הַכְּלָלִי, וְכֵן לְשִׁינּוּי שְׁמוֹתֵיהֶן שֶׁל מִסְגְּרוֹת שׁוֹנוֹת.
לְדוּגְמָה, אֲגַף הָאַפְסְנָאוּת הָפַךְ לַאֲגַף לוֹגִיסְטִיקָה, רְפוּאָה וּמֶרְכָּזִים.
 
מֵרֵאשִׁית הַדֶּרֶךְ נִמְנַע צַהַ"ל מִלְּהִתְבַּסֵּס עַל הַשִּׁיטָה שֶׁהָיְתָה נְהוּגָה בִּבְרִיטַנְיָה וּבְאַרְהָ"ב, וּבְמִסְפַּר צְבָאוֹת חֲשׁוּבִים אֲחֵרִים: הַפְרָדָה בֵּין הַזְּרוֹעוֹת (יַבָּשָׁה, יָם וַאֲוִויר) עַד כְּדֵי כָּךְ שֶׁכָּל אַחַת מֵהֶן הָיְתָה כְּפוּפָה לְמִשְׂרָד מֶמְשַׁלְתִּי מִשֶּׁלָּהּ, וְהַתֵּיאוּם בֵּינֵיהֶן, בַּדֶּרֶג הַצְּבָאִי, נַעֲשָׂה בְּרָמַת "וַעֲדַת רָאשֵׁי הַמַּטּוֹת".
צַהַ"ל, לַמְרוֹת הַשְׁפָּעָתָהּ הָעַזָּה שֶׁל הַשִּׁיטָה הַבְּרִיטִית בִּתְחוּמִים אֲחֵרִים בִּשְׁנוֹת מִלְחֶמֶת הָעַצְמָאוּת וּמִיָּד לְאַחֲרֶיהָ, הֶעֱדִיף מִלְּכַתְּחִילָּה אֶת קִיּוּמוֹ שֶׁל מַטֶּה כְּלָלִי יָחִיד שֶׁכָּל שְׁלוֹשׁ הַזְּרוֹעוֹת כְּפוּפוֹת לוֹ.
 
הַסַּמְכוּת הַצְּבָאִית הָעֶלְיוֹנָה בְּצַהַ"ל הִיא בִּידֵי רֹאשׁ הַמַּטֶּה הַכְּלָלִי (רַמַטְכַּ"ל), אוֹתוֹ מְמַנֶּה שַׂר הַבִּיטָּחוֹן לִתְקוּפָה שֶׁל  4-3 שָׁנִים.
הַמַּטֶּה הַכְּלָלִי (מַטְכָּ"ל) הוּא הַמַּטֶּה הָעֶלְיוֹן שֶׁל צַהַ"ל, וְכוֹלֵל מַטֵּה מְתָאֵם וּמַטֶּה מִקְצוֹעִי.
 
הַמַּטֶּה הַמְּתָאֵם מְחוּלָּק לְמִסְפַּר אֲגַפִּים: אֲגַף מִבְצָעִים (אמ"ץ), אֲגַף לוֹגִיסְטִיקָה, רְפוּאָה וּמֶרְכָּזִים (אלר"ם), אֲגַף הַתִּכְנוּן (אג"ת), אֲגַף הַמּוֹדִיעִין (אָמָ"ן), אֲגַף מַשְׁאַבֵּי אֱנוֹשׁ (אמ"ש) וַאֲגַף תִּקְשׁוּב.
 
בַּמַּטֶּה הַמִּקְצוֹעִי חֲבֵרִים מְפַקְּדֵי חֵילוֹת הָאֲוִויר וְהַיָּם וּמְפַקֵּד זְרוֹעַ הַיַּבָּשָׁה (מז"י - מִפְקֶדֶת זְרוֹעַ הַיַּבָּשָׁה, גּוּף שֶׁהוּקַם בִּשְׁנַת 1999 וְהֶחֱלִיף אֶת מִפְקֶדֶת חֵילוֹת הַשָּׂדֶה), אַלּוּפֵי הַפִּיקּוּדִים הַמֶּרְחָבִיִּים - מֶרְכָּז, צָפוֹן, דְּרוֹם וְעוֹרֶף, קְצִינֵי הַחַיִל הָרָאשִׁיִּים, קְצִינִים מִקְצוֹעִיִּים וְעוֹד.
 
בְּצַהַ"ל כְּ-15 חֲיָלוֹת: מוֹדִיעִין - הַשַּׁיָּיךְ לַאֲגַף הַמּוֹדִיעִין, אֲוִויר - זְרוֹעַ הָאֲוִויר, יָם - זְרוֹעַ הַיָּם, הַנְדָּסָה, תּוֹתְחָנִים, שִׁרְיוֹן, רַגְלִים וְצַנְחָנִים (וּבוֹ אַרְבַּע חֲטִיבוֹת - גּוֹלָנִי, גִּבְעָתִי, צַנְחָנִים וְנַחַ"ל) וּמוֹדִיעִין שָׂדֶה - זְרוֹעַ הַיַּבָּשָׁה, רְפוּאָה, חִימּוּשׁ וְלוֹגִיסְטִיקָה - אֲגַף טֶכְנוֹלוֹגְיָה וְלוֹגִיסְטִיקָה, קֶשֶׁר וְתִקְשׁוּב - אֲגַף הַתִּקְשׁוּב, חִינּוּךְ וְגַדְנָ"ע, שָׁלִישׁוּת וּמִשְׁטָרָה צְבָאִית - אֲגַף כּוֹחַ אָדָם.
נוֹסָף לְכָךְ קַיָּימוֹת יְחִידוֹת יִיעוּדִיּוֹת דּוּגְמַת דּוֹבֵר צַהַ"ל, הַכָּפוּף לַאֲגַף הַמִּבְצָעִים, וְהָרַבָּנוּת הַצְּבָאִית וְהַפְּרַקְלִיטוּת הַצְּבָאִית הַכְּפוּפִים לָרַמַטְכָּ"ל.
 
כָּל אֶחָד מֵהַחֲיָלוֹת מַפְתֵּחַ "תּוֹרַת לְחִימָה" (תו"ל) מִשֶּׁלּוֹ, הַקּוֹבַעַת בְּפֵירוּט רַב כֵּיצַד יֵשׁ לְנַהֵל פְּעִילוּת מִבְצָעִית בִּתְחוּם עִיסּוּקוֹ.
מִכָּאן מִכְּתִיבָה התו"ל אֶת טִיב הָאִימּוּנִים שֶׁצְּרִיכוֹת לַעֲבוֹר יְחִידוֹת סָדִיר וּמִילּוּאִים עַל מְנַת שֶׁתּוּכַל לְבַצֵּעַ אֶת מְשִׂימוֹתֶיהָ.
תו"ל הִיא מוּשָּׂג דִּינָמִי, הַמִּשְׁתַּנֶּה בְּהַתְמָדָה בְּהֶתְאֵם לְשִׁינּוּיִים בַּזִּירָה הַכְּלָלִית, בִּצְבָאוֹת אוֹיֵב וּבְאֶמְצְעֵי הַלְּחִימָה הָעוֹמְדִים לִרְשׁוּת צַהַ"ל.
 
צַהַ"ל מוֹצִיא לְאוֹר אֶת הַשְּׁבוּעוֹן "בְּמַחֲנֶה", הָרִבְעוֹן הַמִּקְצוֹעִי "מַעֲרָכוֹת" וּמִסְפַּר בִּטְאוֹנִים נוֹסָפִים.
יֵשׁ לוֹ הוֹצָאָה לְאוֹר מִשֶּׁלּוֹ, שֶׁגַּם הִיא נִקְרֵאת "מַעֲרָכוֹת".
בְּנוֹסָף מַפְעִיל צַהַ"ל תַּחֲנַת רַדְיוֹ עַצְמָאִית - גַּלֵּי צַהַ"ל.
 
תִּפְעוּלוֹ הַמִּבְצָעִי שֶׁל צַהַ"ל נַעֲשָׂה בְּמִסְגֶּרֶת הַפִּיקּוּדִים, לְאַחַר שֶׁהַמַּטֶּה הַכְּלָלִי מַקְצָה לָהֶם יְחִידוֹת מִן הַחֲיָלוֹת הַשּׁוֹנִים לְפִי הַצּוֹרֶךְ.
כֵּיוָֹן שֶׁכָּךְ, מְפַקְּדֵי הָעוּצְבּוֹת כְּפוּפִים לִשְׁנֵי גּוֹרְמִים נִפְרָדִים בְּמַקְבִּיל - לְפִיקּוּד בְּעִנְיָינִים מִבְצָעִיִּים וְלִמְפַקֵּד הַחַיִל בְּעִנְיָינִים מִקְצוֹעִיִּים.
הַדָּבָר מְחַיֵּיב תֵּיאוּם דַּקְדְּקָנֵי בְּרָמָה גְּבוֹהָה.
לֹא מְעַטִּים מֵהַכְּשָׁלִים שֶׁהִתְגַּלְּעוּ מִפַּעַם לְפַעַם בִּפְעִילוּת צַהַ"ל נָבְעוּ מִלִּיקּוּיִים בְּתֵיאוּם זֶה.
הַשֵּׁירוּת בְּצַהַ"ל	
חוֹק שֵׁירוּת הַבִּיטָּחוֹן קוֹבֵעַ כִּי צַהַ"ל יוּרְכַּב מִמַּעֲרַךְ שֶׁל כּוֹחוֹת סְדִירִים וּמִילּוּאִים.
מְשָׁרְתֵי הַחוֹבָה וּמְשָׁרְתֵי הַקֶּבַע מַרְכִּיבִים אֶת הַצָּבָא הַסָּדִיר וּמְהַוִּוים אֶת הַשֶּׁלֶד הַלּוֹחֵם, הַמִּקְצוֹעִי וְהַמִּינְהָלִי שֶׁל צַהַ"ל.
בְּתוֹם שֵׁירוּת הַחוֹבָה אוֹ הַקּוֹבֵעַ עוֹבֵר הַחַיָּיל לִיחִידַת מִילּוּאִים וְנִקְרָא מֵעֵת לְעֵת לְשֵׁירוּת מִילּוּאִים, שֶׁאוֹרְכוֹ תָּלוּי בְּסוּג הַשֵּׁירוּת וּבְגִילוֹ שֶׁל הַחַיָּיל (בְּדֶרֶךְ כְּלָל, כְּחוֹדֶשׁ בְּשָׁנָה).
 
מֶשֶׁךְ שֵׁירוּת הַחוֹבָה הוּא 36 חוֹדָשִׁים לִגְבָרִים בְּנֵי 26-18 וְ-24 חוֹדָשִׁים לִבְנֵי 29-27.
עוֹלִים חֲדָשִׁים בְּנֵי 29-27 מְשָׁרְתִים 18 חוֹדָשִׁים.
שֵׁירוּת הַחוֹבָה לְנָשִׁים הוּא, כִּכְלָל, 24 חוֹדָשִׁים.
נָשִׁים נְשׂוּאוֹת, אִמָּהוֹת וְנָשִׁים הָרוֹת פְּטוּרוֹת מִשֵּׁירוּת חוֹבָה.
נָשִׁים יְהוּדִיּוֹת דָּתִיּוֹת, הַמַּצְהִירוֹת כִּי טְעָמִים דָּתִיִּים מוֹנְעִים מֵהֶן מִלְּשָׁרֵת בְּשֵׁירוּת בִּיטָּחוֹן, פְּטוּרוֹת מִשֵּׁירוּת בְּצַהַ"ל.
נָשִׁים אֵלֶּה יְכוֹלוֹת לְשָׁרֵת בְּמִסְגֶּרֶת הַ"שֵׁירוּת הַלְּאוּמִּי" בִּפְעִילוּיוֹת שֶׁל חִינּוּךְ, סִיעוּד וּרְווֹחָה.
(עַל גִּיּוּס חֲרֵדִים לְצַהַ"ל רָאוּ לְהַלָּן.) גְּבָרִים בְּנֵי הָעֵדָה הַדְּרוּזִית וְהַצֶּ'רְקֵסִית חַיָּיבִים גַּם הֵם, כִּכְלָל, בְּשֵׁירוּת חוֹבָה בְּצַהַ"ל.
בְּנֵי הַמִּיעוּט הַבֶּדְוִוי יְכוֹלִים לְהִתְנַדֵּב לַשֵּׁירוּת.
לָרוֹב הֵם מְשָׁרְתִים כְּגַשָּׁשִׁים.
 
קוֹדֶם לְגִיּוּסוֹ לְצַהַ"ל מְסוּּוֹג הַמּוּעֲמָד לַשֵּׁירוּת, עַל פִּי קְרִיטֶרְיוֹנִים שֶׁל פְּרוֹפִיל רְפוּאִי, קְבוּצַת אֵיכוּת (קַבָּ"א) וִיכוֹלֶת הִסְתַּגְּלוּת לַמִּסְגֶּרֶת הַצְּבָאִית.
מוּעֲמָדִים אֲשֶׁר אֵינָם עוֹבְרִים אֶת תְּנַאי הַסַּף בְּמַדָּדִים הַשּׁוֹנִים אֵינָם מְגוּיָּסִים.
 
שָׁרוֹת הַמִּילּוּאִים לִגְבָרִים הוּא עַד גִּיל 54, אַךְ בְּפוֹעַל, מְדִינִיּוּת גִּיל הַפְּטוֹר מְקִלָּה בְּיַחַס לַחוֹק, וְגִיל הַפְּטוֹר מִשְׁתַּנֶּה בְּהֶתְאֵם לְתַפְקִידוֹ, לְדַרְגָּתוֹ וּלְמִינוֹ שֶׁל הַחַיָּיל.
גִּיל הַפְּטוֹר הִשְׁכִּיחַ לִגְבָרִים וּלְנָשִׁים לוֹחֲמוֹת הוּא 45 וּלְנָשִׁים שֶׁאֵינָן לוֹחֲמוֹת 38.
הֵרָיוֹן אוֹ הוֹרוּת פּוֹטְרִים נָשִׁים מִשֵּׁירוּת מִילּוּאִים.
אַנְשֵׁי מִילּוּאִים רַשָּׁאִים לְהִתְנַדֵּב לְשֵׁירוּת מֵעֵבֶר לְגִיל הַפְּטוֹר, אִם יְחִידוֹתֵיהֶם מְעוּנְיָינוֹת בְּכָךְ.
 
שְׁנוֹת הָ-2000 עוֹמְדוֹת בְּסִימַן צִמְצוּם נֵטֶל שֵׁירוּת הַמִּילּוּאִים, מְגַמָּה הַמּוֹצֵאת אֶת בִּיטּוּיָהּ בְּהַפְחָתַת מִסְפַּר יְמֵי הַמִּילּוּאִים וּבַהֲפָחָתָהּ בְּמִסְפַּר הָאֶזְרָחִים הַמְּגוּיָּסִים בְּפוֹעַל לְשֵׁירוּת מִילּוּאִים ,כַּאֲשֶׁר מַרְבִּית הַנּוֹשְׂאִים בַּנֵּטֶל הֵם חַיָּילִים לוֹחֲמִים.
הַגַּם שֶׁהַחוֹק מְזַכֶּה אַנְשֵׁי מִילּוּאִים בְּפִיצּוּי כַּסְפִּי עַל שֵׁירוּתָם, בְּעֵרֶךְ שָׁוֶוה לְמַשְׂכּוֹרוֹתֵיהֶם, וְאוֹסֵר עַל פִּיטּוּרֵי עוֹבְדִים בְּגִין שֵׁירוּת בְּמִילּוּאִים, בְּפוֹעַל מְהַוּוֹה שֵׁירוּת זֶה נֵטֶל אִישֵׁי כָּבֵד עַל אִישׁ הַמִּילּוּאִים וְעַל מִשְׁפַּחְתּוֹ.
זֶה שָׁנִים שׂוֹרֵר בַּחֶבְרָה הַיִּשְׂרְאֵלִית מָתַח רַב בֵּין הַנּוֹשְׂאִים בַּנֵּטֶל וְתוֹמְכֵיהֶם לְבֵין הַמִּשְׁתַּמְּטִים מִמֶּנּוּ בְּאַחַת מִן הַדְּרָכִים הַמְּרוּבּוֹת הַפְּתוּחוֹת לִפְנֵיהֶם.
 
עַל חַיָּילִים בְּשֵׁירוּת סָדִיר וּמִילּוּאִים חָל חוֹק הַשִּׁיפּוּט הַצְּבָאִי.
עֲבֵירוֹת עַל חוֹק זֶה נִידּוֹנוֹת בִּפְנֵי בָּתֵּי דִּין צְבָאִיִּים.
הַחוֹק מְחַלֵּק אֶת צַהַ"ל לִמְחוֹזוֹת שִׁיפּוּט, וּבְפוֹעַל קַיָּימִים כְּאַרְבָּעָה בָּתֵּי דִּין צְבָאִיִּים מְחוֹזִיִּים.
 
דְּרָגוֹת צה"ליות
 
דַּרְגוֹת קְצוּנָּה (בְּסֵדֶר יוֹרֵד): רַב אַלּוּף, אַלּוּף, תַּת אַלּוּף, אַלּוּף מִשְׁנֶה, סְגַן אַלּוּף, רַב סֶרֶן, סֶרֶן, סֶגֶן, סֶגֶן מִשְׁנֶה.
 
דַּרְגוֹת חוֹגְרִים (בְּסֵדֶר יוֹרֵד): רַב נֶגֶד, רַב סַמָּל בָּכִיר, רַב סַמָּל מִתְקַדֵּם, רַב סַמָּל רִאשׁוֹן, רַב סַמָּל, סַמָּל רִאשׁוֹן, סֵמֶל, רַב טוּרַאי, טוּרַאי.
 
נָשִׁים בְּצַהַ"ל	
בִּשְׁנַת 1948 הוּקַם חֵיל הַנָּשִׁים  - ח"ן (בַּתְּחִילָּה נִקְרָא "חֵיל עֵזֶר נָשִׁים", אַךְ לְאַחַר זְמַן קָצָר שׁוֹנֶה שְׁמוֹ).
בְּרֹאשׁ חֵיל הַנָּשִׁים עָמְדָה קְצִינַת ח"ן רֵאשִׁית אֲשֶׁר הָיְתָה מְמוּנֶּה עַל כָּל הַחַיָּילוֹת בְּצַהַ"ל.
הַתַּפְקִידִים שֶׁהוּקְצוּ לְנָשִׁים הָיוּ בְּעִיקָּר תַּפְקִידִים מִנְהַלְתִּיִּים וּמִקְצוֹעִיִּים, וְנֶאֱסַר עֲלֵיהֶן לְשָׁרֵת בְּמִקְצוֹעוֹת קְרָבַיִים.
הָיָה זֶה לֶקַח מִמִּלְחֶמֶת הָעַצְמָאוּת וּמֵהַתְּקוּפָה שֶׁקָּדְמָה לָהּ.
בְּאוֹתָהּ עֵת שֵׁירְתוּ נָשִׁים (אִם כִּי לֹא רַבּוֹת) בְּתַפְקִידִים קְרָבַיִים, וְאַחְדוּת מֵהֶן, שֶׁנָּפְלוּ בַּשֶּׁבִי, סָבְלוּ הִתְעַלְּלוּיוֹת קָשׁוֹת בְּיוֹתֵר.
עַל רֶקַע זֶה הוּחְלַט, מִיָּד בְּתוֹם הַמִּלְחָמָה, לְהַרְחִיק נָשִׁים מִתַּפְקִידִים קְרָבַיִים.
 
בְּמֶשֶׁךְ שָׁנִים שֵׁירְתוּ חַיָּילוֹת צַהַ"ל בְּתַפְקִידִים מִנְהָלִיִּים בִּלְבַד, אַךְ מֵאָז שְׁנוֹת הַ-60, עִם הִתְגַּבְּרוּת הַתּוֹדָעָה הַמִּגְדָּרִית בָּעוֹלָם וּבְיִשְׂרָאֵל, הִתְחִילָה לַעֲלוֹת אֶל פְּנֵי הַשֶּׁטַח הִתְמַרְמְרוּת עַל כָּךְ.
בָּהּ בָּעֵת הֵחֵלּוּ אֲחָדִים מֵחֵילוֹת צַהַ"ל לַעֲמוֹד עַל כָּךְ שֶׁבִּתְנָאֵי מַחְסוֹר בְּכוֹחַ אָדָם אֵיכוּתִי, יֵשׁ בִּיכוֹלְתָּם לְהַצִּיב נָשִׁים בַּעֲלוֹת יְכוֹלֶת גְּבוֹהָה בְּתַפְקִידִים תּוֹמְכֵי לְחִימָה, כְּגוֹן הַדְרָכָה בְּקוּרְסִים לְחַיָּילִים קְרָבַיִים.
אַחַת מִפְּרִיצוֹת הַדֶּרֶךְ הָרִאשׁוֹנוּת הָיְתָה בְּחֵיל הַתּוֹתְחָנִים, כְּבָר בִּשְׁנוֹת הַ-70.
 
מְגַמָּה זוֹ הִגִּיעָה לְשִׂיא בְּמַחֲצִית שְׁנוֹת הַ-90, עִם קַבָּלַת עֲתִירָה בְּבָגָ"ץ בְּעִנְיַין אִי-גִּיּוּסָהּ שֶׁל אִישָּׁה לְקוּרְס טַיִס.
בְּהַדְרָגָה נִפְתְּחוּ תַּפְקִידֵי לְחִימָה שׁוֹנִים בִּפְנֵי נָשִׁים בְּחִילוֹת רַבִּים, וּבְתוֹךְ כַּמָּה שָׁנִים סִייְּמוּ נָשִׁים קוֹרְסֵי טַיִס וְנַעֲשׂוּ טַיָּיסוֹת קְרָבִיּוֹת.
בְּתִיקּוּן לְחוֹק שֵׁירוּת הַבִּיטָּחוֹן מִשְּׁנַת 2000 נִקְבַּע כִּי לְכָל אִישָּׁה זְכוּת שָׁווֹה לִזְכוּתוֹ שֶׁל גֶּבֶר לְמַלֵּא תַּפְקִיד כָּלְשֶׁהוּ בְּשֵׁירוּת צְבָאִי, אֶלָּא אִם כֵּן מַהוּתוֹ וְאוֹפְיוֹ שֶׁל הַתַּפְקִיד אֵינָהּ מְאַפְשֶׁרֶת זֹאת.
נָכוֹן לְעַכְשָׁיו, מִסְפַּר הַתַּפְקִידִים הַלָּלוּ אֵינוֹ רַב, וְהוּא הוֹלֵךְ וּמִתְמַעֵט עוֹד יוֹתֵר.
 
בִּשְׁנַת 2001 בּוּטַּל חֵיל הַנָּשִׁים וְהוּחְלַף בְּמִפְקֶדֶת יוֹעֶצֶת הָרַמַטְכָּ"ל לְעִנְיְינֵי נָשִׁים (יוֹהָלָ"ן), שֶׁקִּיבְּלָה אֶת סַמְכוּיוֹתֶיהָ שֶׁל קְצִינַת ח"ן רֵאשִׁית בְּכָל סוּגְיָה מִגְדָּרִית הַכְּרוּכָה בְּשֵׁירוּת בְּצַהַ"ל.
 
גִּיּוּס חֲרֵדִים לְצַהַ"ל	
תַּלְמִידֵי יְשִׁיבָה יְהוּדִים שֶׁ"תּוֹרָתָם אוּמָּנוּתָם" זַכָּאִים לְקַבֵּל פָּטוּר מִשְׂרוֹת בְּצַהַ"ל, כָּל עוֹד זְמַנָּם מוּקְדָּשׁ לְלִימּוּדִים.
בִּתְנָאִים מְסוּיָּמִים, הַפְּטוֹר הוֹפֵךְ לְמַלֵּא וְסוֹפִי.
מִכְסַת הַפְּטוֹר עָמְדָה בְּיָמֶיהָ הָרִאשׁוֹנִים שֶׁל הַמְּדִינָה עַל 400 אִישׁ, אַךְ בִּמְרוּצַת הַשָּׁנִים הוּגְדְּלָה מִכְסַת הַזַּכָּאִים, עַד שֶׁבּוּטְּלָה כָּלִיל בְּסוֹף שְׁנוֹת הַ-70.
בְּחוֹדֶשׁ יוּלִי 2002, לְאַחַר שֶׁוַּועֲדָה בְּרָאשׁוּת הַשּׁוֹפֵט צְבִי טַל בָּחֲנָה אֶת סוּגְיַית הַפְּטוֹר מִגִּיּוּס, קִיבְּלָה הַכְּנֶסֶת אֶת "חוֹק טַל" אֲשֶׁר מַסְדִּיר בְּאוֹפֶן רִשְׁמִי אֶת מַתַּן הַפְּטוֹר לְבַחוּרֵי יְשִׁיבוֹת.
 
פְּטוֹר גּוֹרֵף זֶה, אֲשֶׁר הֵבִיא רַבִּים לַ"חֲזָרָה בִּתְשׁוּבָה" לְמַרְאִית עַיִן כְּדֵי לְהִשְׁתַּמֵּט מִשֵּׁירוּת, וַאֲשֶׁר שָׁלָל מִצַּהַ"ל, בְּעוֹדוֹ מִתְמוֹדֵד עִם מַחְסוֹר בְּכוֹחַ אָדָם אֵיכוּתִי, רַבִּים שֶׁהָיוּ יְכוֹלִים לְשָׁרֵת בּוֹ, נַעֲשֶׂה אֶחָד מִסַּלְעֵי הַמַּחְלוֹקֶת הַבּוֹלְטִים בְּיוֹתֵר בַּחֶבְרָה הַיִּשְׂרְאֵלִית.
אֶחָד הַנִּיסְיוֹנוֹת לְגַשֵּׁר עַל הַפַּעַר הוּא מֵיזַם הַנַּחַ"ל הַחֲרֵדִי שֶׁהוּקַם בִּשְׁנַת 1999, לְגִיּוּס גְּבָרִים צְעִירִים בְּנֵי מִשְׁפָּחוֹת חֲרֵדִיּוֹת בְּמִסְגְּרוֹת הַמְּאַפְשְׁרוֹת לָהֶם לְהַמְשִׁיךְ וְלִשְׁמוֹר עַל אוֹרַח חַיֵּיהֶם הַמָּסוֹרְתִּי.
עִם זֹאת, מִסְפַּר הַמִּתְגַּיְּיסִים לַנַּחַ"ל הַחֲרֵדִי מְהַוֶּוה אָחוּז קָטָן מִכְּלַל הַצְּעִירִים הַחֲרֵדִים בְּגִיל גִּיּוּס, וּבְמִקְרִים לֹא מְעַטִּים מְדוּבָּר בִּצְעִירִים חֲרֵדִים שֶׁנִּפְלְטוּ מִמִּסְגְּרוֹת חֲרֵדִיּוֹת, אוֹ הַנִּמְצָאִים בְּתַהֲלִיכִי "חֲזָרָה בַּשְּׁאֵלָה".
מִסְפַּר מְקַבְּלֵי הַפְּטוֹר מִשֵּׁירוּת עַל רֶקַע זֶה עוֹמֵד בַּשָּׁנִים הָאַחֲרוֹנוֹת עַל יוֹתֵר מִ-40,000.
 
אֶמְצְעֵי לְחִימָה	
בִּתְנָאֵי הַמַּחְתֶּרֶת שֶׁקָּדְמוּ לַהֲקָמַת הַמְּדִינָה לֹא יָכְלוּ הָאִרְגּוּנִים הַמְּזוּיָּנִים לְהָקִים תַּעֲשִׂיָּיה צְבָאִית וְעַל כֵּן מִיּוֹמוֹ הָרִאשׁוֹן הָיָה תָּלוּי צַהַ"ל בְּאַסְפָּקַת נֶשֶׁק מִחוּץ לִגְבוּלוֹת הַמְּדִינָה.
מִשְׁלוֹחַ הַנֶּשֶׁק הָרִאשׁוֹן, שֶׁקָּבַע אֶת עֲתִידוֹ שֶׁל צַהַ"ל וְשֶׁל הַמְּדִינָה, הִגִּיעַ בְּ-1948 מִצֵּ'כוֹסְלוֹבַקְיָה - רוֹבִים וּמַקְלְעִים, וּלְאַחַר זְמַן גַּם מְטוֹסִי "מֶסֶרְשְׁמִיט".
אַנְשֵׁי הָרֶכֶשׁ פָּעֲלוּ גַּם בְּצָרְפַת וּבְאַרְהָ"ב וְהִזְרִימוּ אַרְצָהּ נֶשֶׁק וְצִיּוּד מֵעוֹדְפֵי הַצָּבָא שֶׁמָּצְאוּ בִּמְקוֹמוֹת שׁוֹנִים בָּעוֹלָם.
 
אֶת מְטוֹסֵי הַסִּילוֹן הָרִאשׁוֹנִים קִיבֵּל צַהַ"ל מִבְּרִיטַנְיָה בַּמַּחֲצִית הָרִאשׁוֹנָה שֶׁל שְׁנוֹת הַ-50.
בְּרִיטַנְיָה גַּם סִיפְּקָה לְיִשְׂרָאֵל צִיּוּד יַמִּי, בָּרֹאשׁ וְרִאשׁוֹנָה מַשְׁחָתוֹת וְצוֹלְלוֹת.
בִּשְׁנוֹת הַ-50 נֶעֶשְׂתָה צָרְפַת הַסַּפָּקִית הָעִיקָּרִית שֶׁל מְטוֹסִים, שִׁרְיוֹן וְתוֹתָחִים, וְאוּלָם בִּימֵי מִלְחֶמֶת שֵׁשֶׁת הַיָּמִים הֵטִיל נְשִׂיא צָרְפַת, דֶּה גּוֹל, אִיסּוּר עַל מְכִירַת נֶשֶׁק לְיִשְׂרָאֵל.
אַסְפָּקַת הַנֶּשֶׁק מֵאַרְהָ"ב הֵחֵלָּה בִּשְׁנוֹת הַ-60 - תְּחִילָּה טִילֵי קַרְקַע-אֲוִויר (מִסּוּג "הוֹק") וְטַנְקִים וּלְאַחַר הָאֶמְבַּרְגּוֹ שֶׁהֵטִילָה צָרְפַת נֶעֶשְׂתָה אַרְהָ"ב לַסַּפָּקִית הַמְּטוֹסִים הָעִיקָּרִית לְצַהַ"ל.
 
בְּמַהֲלַךְ הָעֲשׂוֹרִים צָמְחָה וְהִתְפַּתְּחָה בְּיִשְׂרָאֵל תַּעֲשִׂיַּית נֶשֶׁק עֲנֵפָה - רָשׁוּת פִּיתּוּחַ אֶמְצְעֵי לְחִימָה (רְפָאֵ"ל), הַתַּעֲשִׂיָּיה הָאֲוִוירִית וְהַתַּעֲשִׂיָּיה הַצְּבָאִית (תַּעַ"שׂ) - וּבְמַקְבִּיל נִרְכְּשׁוּ כְּלֵי נֶשֶׁק מוֹדֶרְנִיִּים מִמְּדִינוֹת שׁוֹנוֹת בָּעוֹלָם, בְּעִיקָּר מֵאַרְצוֹת הַבְּרִית.
בְּסוֹף שְׁנוֹת הַ-50 נִכְנַס לְשִׁימּוּשׁ בְּצַהַ"ל תַּת הַמַּקְלֵעַ "עוּזִּי" שֶׁפּוּתַּח עַל יְדֵי הַתַּעֲשִׂיָּיה הַצְּבָאִית.
בִּשְׁנַת 1971 נִכְנַס לְשֵׁירוּת מִבְצָעִי מָטוֹס הַקֶּרֶב הָרִאשׁוֹן שֶׁיּוֹצֵר בְּיִשְׂרָאֵל - הַ"נֶשֶׁר" וּבִשְׁנַת 1973 רוֹבֵה הַסַּעַר "גָּלִיל" שֶׁיּוֹצֵר עַל יְדֵי הַתַּעֲשִׂיָּיה הַצְּבָאִית.
בְּאוֹתוֹ עָשׂוֹר הִגִּיעוּ לְצַהַ"ל מְטוֹסֵי הַ F-15 הָאָמֵרִיקָאִיִּים וּמְטוֹסֵי הַ"כְּפִיר" תּוֹצֶרֶת הַתַּעֲשִׂיָּיה הָאֲוִוירִית וְכֵן מַזְלָ"טִים מִסּוּג "שָׁדְּמִית", "תֶּלֶם" וְ"סְקָאוּט".
הַדֶּגֶם הָרִאשׁוֹן שֶׁל טַנְק מֶרְכָּבָה (סִימָן 1), נִכְנַס לְשֵׁירוּת בְּחֵיל הַשִּׁרְיוֹן בִּשְׁנַת 1979 וּבַהֶמְשֵׁךְ מֶרְכָּבָה סִימָן 2 (1983) וּמֶרְכָּבָה סִימָן 3 (1990).