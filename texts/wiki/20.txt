הַטּוּרְקִית הָעוֹתְ'מָאנִית כִּמְעַט שֶׁאֵינָהּ מְדוּבֶּרֶת מֵאָז אֶמְצַע הַמֵּאָה הַ-20, אַךְ בְּנִיגּוּד לְטָעוּת רוֹוַחַת, הִיא לֹא נִכְחֲדָה וְעָבְרָה מֵהָעוֹלָם, בְּדִיּוּק כְּפִי שֶׁאַנְגְּלִית עַתִּיקָה אוֹ עִבְרִית מִקְרָאִית לֹא נִכְחֲדוּ וְנֶעֶלְמוּ.
תַּחַת זֹאת הִשְׁתַּנְּתָה הַטּוּרְקִית הָעוֹתְ'מָאנִית וְהִתְפַּתְּחָה לְטוּרְקִית מוֹדֶרְנִית בְּמַהֲלַךְ הַמֵּאָה הַ-20.
הַמָּקוֹר לַסְּבָרָה הָרוֹוַחַת הַמּוּטְעֵית הַנָּ"ל נָעוּץ בְּכָךְ שֶׁחֵלֶק גָּדוֹל מֵהַשִּׁינּוּיִים שֶׁהִתְחוֹלְלוּ בְּמַהֲלַךְ הַמֵּאָה הַ-20 בְּטוּרְקִית הָעוֹתְ'מָאנִית לֹא עָלוּ מֵהָרְחוֹב, אֶלָּא הוּכְתְּבוּ בְּאוֹפֶן מְזוֹרָז עַל יְדֵי מוֹסְדוֹת הַשִּׁלְטוֹן שֶׁל הָרֶפּוּבְּלִיקָה הַטּוּרְקִית שֶׁקָּמָה עַל חוֹרְבוֹת הָאִימְפֶּרְיָה הָעוֹתְ'מָאנִית לְאַחַר מִלְחֶמֶת הָעַצְמָאוּת שֶׁל טוּרְקִיָּה.
דָּבָר זֶה נַעֲשָׂה בְּאֶמְצָעוּת הַמּוֹסָד לַשָּׂפָה הַטּוּרְקִית, גּוּף מֶמְשַׁלְתִּי שֶׁהוּקַם בִּשְׁנַת 1932 לְשֵׁם בַּקָּרַת הַשָּׂפָה וּפִיקּוּחַ עָלֶיהָ.

סִיבָּה נוֹסֶפֶת לַסְּבָרָה כִּי מְדוּבָּר בִּשְׁתֵּי שָׂפוֹת שׁוֹנוֹת מְקוֹרֶה בָּעוּבְדָּה שֶׁפְּעִילוּתוֹ שֶׁל הַמּוֹסָד לַשָּׂפָה הַטּוּרְקִית, כְּמוֹ גַּם שִׁינּוּיִים אֲחֵרִים שֶׁהִתְחוֹלְלוּ בְּטוּרְקִיָּה בְּשָׁנִים אֵלֶּה מִכּוֹחַ רֵפוֹרְמוֹת אַטָּאטוֹרְק, לוּּוּ בָּאֲוִוירָה שֶׁל דְּחִיַּית הַמּוֹרֶשֶׁת הָעוֹתְ'מָאנִית הַמְּסוֹאֶבֶת וְהַרְווּיָה בְּהַשְׁפָּעוֹת זָרוֹת, וְחָזְרָה לִמְקוֹרוֹת הַטּוּרְקִיִּים "הַטְּהוֹרִים".
גִּישָׁה זוֹ הֵבִיאָה לָרוֹשֶׁם שֶׁהַטּוּרְקִית הַמּוֹדֶרְנִית דִּילְּגָה עַל הַהִתְפַּתְּחוּיוֹת שֶׁחָלוּ בַּשָּׂפָה בַּתְּקוּפָה הָעוֹתְ'מָאנִית, וְהִמְשִׁיכָה לִכְאוֹרָה מֵאוֹתָהּ נְקוּדָּה בָּהּ הֵחֵלּוּ הִתְפַּתְּחוּיוֹת אֵלֶּה, תּוֹךְ שֶׁהִיא עוֹקֶפֶת אוֹתָן וּמִתְעַלֶּמֶת מֵהֶן.
כָּךְ, לִכְאוֹרָה, עָלְתָה הַטּוּרְקִית הַמּוֹדֶרְנִית וְהִתְפַּתְּחָה מֵרוֹבֵד מוּקְדָּם יוֹתֵר שֶׁל הַשָּׂפָה וְלֹא מֵהַטּוּרְקִית הָעוֹתְ'מָאנִית.
תּוֹפָעָה זוֹ וְהַגִּישָׁה הַתּוֹמֶכֶת בָּהּ זָכוּ לְשֵׁם "טוּרְקִית טְהוֹרָה" (öz Türkçe).

אוּלָם סְבָרָה זוֹ, כָּאָמוּר, אֵינָהּ נְכוֹנָה.
אַף שֶׁהַטּוּרְקִית הָעוֹתְ'מָאנִית שׁוֹנָה בְּאוֹפֶן מַהוּתִי מִטּוּרְקִית מוֹדֶרְנִית וּבְמִידָּה רַבָּה אֵינֶנָּה מוּבֶנֶת לְדוֹבְרֵי הַשָּׂפָה הָעַכְשָׁוִוית, הַתַּהֲלִיכִים שֶׁחָלוּ בִּשְׁלַב הַמַּעֲבָר בֵּין שְׁנֵי רוֹבְדֵי הַשָּׂפָה זֵהִים לְתַהֲלִיכִים שֶׁחָלוּ בְּשָׂפוֹת אֲחֵרוֹת אֲשֶׁר עָבְרוּ מֵרוֹבֵד מוּקְדָּם לִמְאוּחָר, וְאֵין לְיַיחֵס חֲשִׁיבוּת מַכְרַעַת בִּבְחִינַת הַקֶּשֶׁר בֵּין שְׁנֵי הָרְבָדִים הַלְּשׁוֹנִיִּים לַקֶּצֶב בּוֹ הִתְרַחֲשׁוּ שִׁינּוּיִים אֵלֶּה, אוֹ לַשְּׁאֵלָה אִם הִתְפַּתְּחוּ בְּמַהֲלָכָם הַטִּבְעִי שֶׁל הָעִנְיָינִים אוֹ הוּכְתְּבוּ עַל יְדֵי רָשׁוּת שִׁלְטוֹנִית.

גִּישָׁה זוֹ אַף מוּקְצֶנֶת בְּטַעֲנָה כִּי טוּרְקִית מוֹדֶרְנִית הִיא גִּלְגּוּלָהּ הָעַכְשָׁוִוי שֶׁל "טוּרְקִית עוֹתְ'מָאנִית חֲדָשָׁה" (Yeni Osmanlı Türkçesi), הַלָּשׁוֹן שֶׁדִּיבְּרוּ בָּאִימְפֶּרְיָה הָעוֹתְ'מָאנִית מֵאָז אֶמְצַע הַמֵּאָה הַ-19.
מַשְׁמָעוּתָהּ שֶׁל טַעֲנָה זוֹ הִיא כִּי הַטּוּרְקִית הַמְּדוּבֶּרֶת כַּיּוֹם אֵינֶנָּה שַׁיֶּיכֶת לָרוֹבֶד לְשׁוֹנִי שׁוֹנֶה מִזֶּה שֶׁל הַטּוּרְקִית הָעוֹתְ'מָאנִית, אֶלָּא הִיא תַּת-רוֹבֶד עַכְשָׁוִוי שֶׁל הָעוֹתְ'מָאנִית הַמְּאוּחֶרֶת.
לְהַבְחָנָה זוֹ, הֲלָכָה לְמַעֲשֶׂה, אֵין מַשְׁמָעוּת שֶׁל מַמָּשׁ, שֶׁכֵּן מַדַּע הַבַּלְשָׁנוּת בּוֹדֵק וּמַשְׁוֶוה אֶת הַהֶבְדֵּלִים בֵּין שָׂפוֹת, נִיבִים וּרְבָדִים לְשׁוֹנִיִּים שׁוֹנִים, וְהַהַגְדָּרָה הַמְּדוּיֶּקֶת הַאִם אָכֵן מְדוּבָּר בְּשָׂפוֹת, נִיבִים אוֹ רְבָדִים שׁוֹנִים חֲשׁוּבָה פָּחוֹת, וּלְעִיתִּים אַף מוּשְׁפַּעַת מִשִּׁיקּוּלִים חֶבְרָתִיִּים, פּוֹלִיטִיִּים וַאֲחֵרִים.

הַמּוֹסָד לַשָּׂפָה הַטּוּרְקִית, שֶׁטָּעַן בְּמֶשֶׁךְ חֲמִישִּׁים שָׁנָה כִּי טוּרְקִית וְטוּרְקִית עוֹתְ'מָאנִית הֵן שָׂפוֹת שׁוֹנוֹת, הִכִּיר לְבַסּוֹף בְּאוֹפֶן רִשְׁמִי בִּשְׁנַת 1983 בַּקֶּשֶׁר וּבַקִּרְבָה שֶׁבֵּין שְׁנֵי רוֹבְדֵי הַשָּׂפָה, וּלְשֵׁם כָּךְ הִכְשִׁיר אֶת הַשִּׁימּוּשׁ בְּמִילִּים וּבְבִיטּוּיִים עוֹתְ'מָאנִיִּים כְּחֵלֶק מֵהַשָּׂפָה הַטּוּרְקִית הָעַכְשָׁוִוית.