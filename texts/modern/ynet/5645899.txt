לִכְבוֹד אַלּוּף (מִיל') ד"ר אֲבִיחַי מַנְדֶּלְבְּלִיט, הַיּוֹעֵץ הַמִּשְׁפָּטִי שֶׁל מֶמְשֶׁלֶת יִשְׂרָאֵל.

אֲנִי כּוֹתֵב לְךָ אֶת הַדְּבָרִים עִם שׁוּתָּף, אָדָם בְּתַפְקִיד בִּיטְחוֹנִי בָּכִיר.
הוּא מְבַקֵּשׁ לְהִישָּׁאֵר בְּעִילּוּם שֵׁם, אֲנִי אוֹמֵר אֶת הַדְּבָרִים בְּגָלוּי – אֲבָל הֵם בָּאִים מֵעוֹמֶק הַלֵּב שֶׁל שְׁנֵינוּ.
אֲנַחְנוּ מַאֲמִינִים שֶׁהֵם מְבַטְּאִים גַּם אֶת רַחֲשֵׁי הַלֵּב וְאֶת הָעֲרָכִים שֶׁל עוֹד עֶשְׂרוֹת אַלְפֵי אֲנָשִׁים וְנָשִׁים בְּיִשְׂרָאֵל – אֶת מָה שֶׁנִּמְצָא בְּעוֹמֶק הַלֵּב שֶׁל הַמְּפַקְּדִים שֶׁל צַהַ"ל וּזְרוֹעוֹת הַבִּיטָּחוֹן.

יֵשׁ פָּסוּק שֶׁכּוּלָּנוּ – כָּמוֹךָ – הִתְחַנַּכְנוּ לְאוֹרוֹ: "מִמֶּנִּי תִרְאוּ וְכֵן תַּעֲשׂוּ" (שׁוֹפְטִים ז', י"ז).
הַמִּילִּים הַפְּשׁוּטוֹת שֶׁאָמַר גִּדְעוֹן לְלוֹחֲמָיו לִפְנֵי יוֹתֵר מִ-3,000 שָׁנָה מְחַיְּיבוֹת אֶת כּוּלָּנוּ עַד הַיּוֹם.
הֵן סוֹד כּוֹחוֹ שֶׁל צַהַ"ל, וְהֵן מְבַטְּאוֹת אֶת תַּמְצִית הַמַּנְהִיגוּת כְּפִי שֶׁהוּטְבְּעָה בּוֹ מִיּוֹם הֲקָמָתוֹ.
 
פִּיקּוּד וּמַנְהִיגוּת מְבוּסָּסִים עַל דּוּגְמָה אִישִׁית – לֹא רַק הִסְתַּעֲרוּת בְּרֹאשׁ הַכּוֹחַ אֶלָּא מוּשָּׂג עֶרְכִּי, שֶׁמִּתְבַּטֵּא וְנִבְחַן בְּכָל מָקוֹם וּבְכָל שָׁעָה: הַמַּנְהִיג אָמוּר לִהְיוֹת מוֹפֵת עֶרְכִּי בְּהִתְנַהֲגוּתוֹ, בְּיוֹשְׁרוֹ וּבְאוֹמֶץ לִיבּוֹ.
פְּקוּדָיו יִשְׁמְעוּ לִפְקוּדּוֹתָיו וְיֵלְכוּ בְּעִקְּבוֹתָיו אִם אֵלּוּ יִהְיוּ תְּכוּנוֹתָיו.
לֹא בִּכְדִי נִבְחַר מִשְׁפָּט זֶה לְתַמְצִית הַפִּיקּוּד כְּפִי שֶׁהִיא מוּצֶּגֶת וּמוּטְעֶמֶת בְּבֵית הַסֵּפֶר לִקְצִינִים, בָּה"ד 1.
 
עֵרֶךְ הַדּוּגְמָה הָאִישִׁית הוּטְמַע בְּכָל מַעַרְכוֹת הַבִּיטָּחוֹן בִּמְדִינַת יִשְׂרָאֵל.
הוּא נִמְצָא בְּלִיבַּת הַקּוֹד הַהִתְנַהֲגוּתִי שֶׁל מְפַקְּדִים וּמְנַהֲלִים בְּכָל מָקוֹם, בְּכָל רָמָה.
מִי כָּמוֹךְ יוֹדֵעַ שֶׁאִי עֲמִידָה בִּכְלָלִים הַנִּגְזָרִים מִן הַקּוֹד הַזֶּה הֵבִיאָה לְהַדָּחָה אוֹ לְאִי-מִינּוּי שֶׁל מְפַקְּדִים מוּכְשָׁרִים בַּעֲלֵי רֵקוֹרְד מַרְשִׁים, מִתּוֹךְ הַתְּפִיסָה כִּי הַדּוּגְמָה הָאִישִׁית רְחָבָה בְּהַרְבֵּה מֵהַפְגָּנַת אוֹמֶץ לֵב נְקוּדָּתִי מוּל פְּנֵי הָאוֹיֵב.
 
לִפְסִילָה מִמִּינּוּי לְתַפְקִיד פִּיקּוּדִי לֹא עָמַד מֵעוֹלָם הַתַּבְחִין שֶׁל חֲשָׁד לִפְלִילִים.
דַּי הָיָה בַּמַּסְקָנָה כִּי הַמּוּעֲמָד חֵטְא בְּאִי עֲמִידָה בְּעֶרְכֵי הָאִרְגּוּן שֶׁבּוֹ הוּא שֵׁירֵת עַל מְנַת לִמְנוֹעַ אֶת הַמִּינּוּי, אוֹ לְהַדִּיחַ מֵהַתַּפְקִיד.
בְּרַבּוֹת הַשָּׁנִים עֲרָכִים אֵלּוּ הוּטְמְעוּ בִּכְלָלִים, נְהָלִים וַהֲלָכוֹת לְגַבֵּי כְּלַל מְשָׁרְתֵי הַצִּיבּוּר.

לְהַלָּן מִסְפַּר דּוּגְמָאוֹת לְהַמְחָשַׁת הָאָמוּר לְעֵיל: בְּ-1993 הִתְפַּטֵּר רַב-נִיצָּב רָפִי פֶּלֶד מִתַּפְקִידוֹ כְּמַפְכָּ"ל מִשְׁטֶרֶת יִשְׂרָאֵל, בְּעִקְבוֹת הָעוּבְדָּה שֶׁקִּיבֵּל הֲטָבוֹת בִּסְכוּם שֶׁל 6,000 שֶׁקֶל.
בְּמִקְרֶה אֶחָד שִׁילֵּם 1,200 שֶׁקֶל בִּמְקוֹם 2,700 שֶׁקֶל.
זֹאת לֹא הָיְיתָה עֲבֵירָה פְּלִילִית.
כְּפִי שֶׁקָּבַע בֵּית הַמִּשְׁפָּט הָעֶלְיוֹן: "אִם זָכָה הַמַּפְכָּ"ל לַהֲנָחָה שֶׁאֲחֵרִים לֹא הָיוּ זוֹכִים בָּהּ, מְדוּבָּר בְּטוֹבַת הֲנָאָה...".
לְאַחַר 32 שְׁנוֹת שֵׁירוּת בְּצַהַ"ל, בַּשַּׁבָּ"כּ וּבְמִשְׁטֶרֶת יִשְׂרָאֵל הִתְפַּטֵּר רַב-נִיצָּב פֶּלֶד בִּגְלַל עֲבֵירָה שֶׁהוּגְדְּרָה כַּעֲבֵירַת מִשְׁמַעַת.

בְּ-2007 הֵסִיר רַב-גּוּנְדָּר יַעֲקֹב גָּנוֹת אֶת מוּעְמָדוּתוֹ לְמַפְכָּ"ל הַמִּשְׁטָרָה.
גָּנוֹת הָיָה אָז יוֹתֵר מִ-40 שָׁנָה בַּשֵּׁירוּת.
הוּא אִיבֵּד עַיִן בִּפְעוּלַּת חִילּוּץ בִּלְבָנוֹן, קִיבֵּל צִיּוּן לְשֶׁבַח עַל מַעֲשֵׂהוּ, וְקִיבֵּל אֶת אוֹת הַמּוֹפֵת עַל פְּעוּלַּת חִילּוּץ נוֹסֶפֶת מִשְּׂדֵה מוֹקְשִׁים.
אֲבָל הוּא הוּאְשַׁם בְּשׁוֹחַד, מִרְמָה וַהֲפָרַת אֱמוּנִים.
 
גָּנוֹת זוּכָּה מֵחֲמַת הַסָּפֵק בְּבֵית הַמִּשְׁפָּט הָעֶלְיוֹן: "כַּמּוּת הַמִּקְרִים מַקְנָה אֶת הַנּוֹפֶךְ הַמּוּשְׁחָת, וְאוּלָם נוֹתַר הַסָּפֵק אִם הַמִּקְרִים חָצוּ אֶת גְּבוּל הַשְּׁחִיתוּת, וְאִם עָבְרוּ מִתְּחוּם הָעֲבֵירָה הַמִּשְׁמַעְתִּית לִתְחוּם הָעֲבֵירָה הַפְּלִילִית".
הַיּוֹעֵץ הַמִּשְׁפָּטִי לַמֶּמְשָׁלָה דְּאָז – מֵנִי מָזוּז – סָבַר כִּי מִינּוּיוֹ לְמַפְכָּ"ל כָּשֵׁר מַבְחִינָה מִשְׁפָּטִית אֲבָל בְּעָיָיתִי עֵקֶב עֲבָרוֹ וְהַבִּיקּוֹרֶת שֶׁהוֹעָלְתָה נֶגְדּוֹ, וְעֵקֶב הַצּוֹרֶךְ בִּרְכִישַׁת אֵמוּן הַצִּיבּוּר בַּמַּפְכָּ"ל הֶחָדָשׁ.
גָּנוֹת הֵסִיר אֶת מוּעְמָדוּתוֹ.
בְּסֶפְּטֶמְבֶּר 2010 אִישְּׁרָה מֶמְשֶׁלֶת יִשְׂרָאֵל אֶת מִינּוּיוֹ שֶׁל הָאַלּוּף יוֹאָב גָּלַנְט לְרַמַטְכָּ"ל, לְאַחַר יוֹתֵר מִ-30 שְׁנוֹת שֵׁירוּת מְפוֹאָר כְּלוֹחֵם וְכִמְפַקֵּד.
הָאַלּוּף גָּלַנְט הֵחֵל מִיָּד אֶת תַּהֲלִיךְ הַחֲפִיפָה לִקְרַאת כְּנִיסָתוֹ לַתַּפְקִיד.
בְּפֶבְּרוּאָר 2011, בְּעִקְבוֹת הַמְלָצַת הַיּוֹעֵץ הַמִּשְׁפָּטִי לַמֶּמְשָׁלָה, בּוּטַּל הַמִּינּוּי.
בְּחַוַּות דַּעְתּוֹ כְּתַב הַיּוֹעֵץ: "אָדָם הָעוֹשֶׂה בְּמִקְרִים לֹא מְעַטִּים דִּין לְעַצְמוֹ תּוֹךְ קְבִיעַת עוּבְדּוֹת בַּשֶּׁטַח, עוּבְדּוֹת לְגַבֵּיהֶן בְּחֵלֶק מֵהַמִּקְרִים מִתְקַבֵּל אִישּׁוּר בְּדִיעֲבַד, תּוֹךְ הִסְתַּיְּיעוּת בְּגוֹרְמִים בְּכִירִים שׁוֹנִים לְצוֹרֶךְ כָּךְ."
 
בִּתְשׁוּבָתוֹ לְבָגָ"ץ כְּתַב הַיּוֹעֵץ: "הַנְּתוּנִים הַקַּיָּימִים בַּאֲשֶׁר לְהִתְנַהֲלוּתוֹ שֶׁל הָאַלּוּף גָּלַנְט מַעֲלִים קְשָׁיִים מִשְׁפָּטִיִּים מַשְׁמָעוּתִיִּים בַּאֲשֶׁר לִסְבִירוּת הַהַחְלָטָה לְמַנּוֹתוֹ לְרַמַטְכָּ"ל, וְסָפֵק אִם רָאוּי מַבְחִינָה עֶרְכִּית לְהוֹתִיר בְּעֵינָהּ אֶת הַהַחְלָטָה בִּדְבַר הַמִּינּוּי".
חָשׁוּב לָנוּ לְצַיֵּין בִּמְפוֹרָשׁ: הָאַלּוּף גָּלַנְט לֹא נֶחֱשַׁד בַּעֲבֵירָה פְּלִילִית, וְלֹא הוּמְלַץ מֵעוֹלָם לְהַעֲמִידוֹ לְדִין עַל שׁוּם עֲבֵירָה.
פְּסִילָתוֹ הָיְיתָה מִנִּימּוּקִים עֶרְכִּיִּים בִּלְבַד.
 
רְאוּיָה לְצִיּוּן תְּגוּבָתוֹ שֶׁל הַשַּׂר מִיכָאֵל אֵיתָן: "הַמֶּסֶר שֶׁמִּשְׁדָּרִים מְבַקֵּר הַמְּדִינָה וְהַיּוֹעֵץ הַמִּשְׁפָּטִי לַמֶּמְשָׁלָה לְאֶזְרְחֵי יִשְׂרָאֵל וּלְעוֹבְדֵי הַצִּיבּוּר בִּמְדִינַת יִשְׂרָאֵל הוּא חַד וּבָרוּר: מִי שֶׁמְּנַצֵּל אֶת מַעֲמָדוֹ וְתַפְקִידוֹ עַל מְנַת לִזְכּוֹת שֶׁלֹּא כַּדִּין בַּטּוֹבוֹת הֲנָאָה עַל חֶשְׁבּוֹן הַצִּיבּוּר – הַמְּדִינָה לֹא תָּגֵן עָלָיו, וְהוּא אֵינוֹ רָאוּי לְמִשְׂרָה צִיבּוּרִית.
הַמֶּסֶר מְכוּוָּן גַּם לְעוֹבְדֵי הַצִּיבּוּר הַחַיָּיבִים לְשַׁנֵּן אֶת הַלֶּקַח מִפָּרָשָׁה זוֹ, וְלִמְנוֹעַ הַעֲנָקַת הֲטָבוֹת וְיַחַס מִלִּפְנִים מִשּׁוּרַת הַדִּין לָאַלּוּפִים, לְשָׂרִים וּבַעֲלֵי הוֹן, וְלִשְׁמוֹר עַל שִׁוְויוֹן הַכּוֹל בִּפְנֵי הַחוֹק" (פֶבְּרוּאָר 2011).

הַאִם הָיָה עוֹלֶה עַל הַדַּעַת לְהַשְׁאִיר בְּתַפְקִידוֹ רַמַטְכַּ"ל, רֹאשׁ מוֹסָד אוֹ רֹאשׁ שַׁבָּ"כּ, מַפְכָּ"ל מִשְׁטָרָה אוֹ נְצִיב כַּבָּאוּת, מַנְכַּ"ל שֶׁל חֶבְרָה מֶמְשַׁלְתִּית אוֹ חֶבְרָה צִיבּוּרִית – כַּאֲשֶׁר מוּגָּשׁ נֶגְדּוֹ כְּתַב אִישּׁוּם בְּגִין שׁוֹחַד, מִרְמָה וַהֲפָרַת אֱמוּנִים? הֲרֵי אוֹתוֹ נוֹשֵׂא מִשְׂרָה הָיָה נִדְרָשׁ לְפַנּוֹת אֶת כִּסְאוֹ מִייָּד, וּכְכָל הַנִּרְאֶה הָיָה מוּשְׁעֶה מִתַּפְקִידוֹ זְמַן רַב לִפְנֵי הַשִּׁימּוּעַ וְהַהַחְלָטָה הַסּוֹפִית לְהַגָּשַׁת כְּתַב הָאִישּׁוּם וּלְשִׁינּוּי מַעֲמָדוֹ מֵחָשׁוּד לַנֶּאֱשָׁם.

מַדּוּעַ מָה שֶׁבָּרוּר כַּשֶּׁמֶשׁ לְגַבֵּי בַּעֲלֵי תַּפְקִידִים מְמוּנִּים אֵינוֹ בָּרוּר כְּלָל וְעִיקָּר לְבַעֲלֵי תַּפְקִידִים נִבְחָרִים? הַנּוֹרְמוֹת הַמְּחַיְּיבוֹת כָּל מְפַקֵּד וּמְנַהֵל בַּשֵּׁירוּת הַצִּיבּוּרִי אֵינָן הַיּוֹם אֲפִילּוּ בְּגֶדֶר הַמְלָצָה לְנִבְחֲרֵי הֶעָם.
עַל פִּי הַתְּפִיסָה שֶׁהִשְׁתָּרְשָׁה בַּתְּקוּפָה הָאַחֲרוֹנָה - עֲרָכִים, נוֹרְמוֹת הִתְנַהֲגוּת וְקוֹדִים אֶתִּיִּים אֵינָם מַדָּד לְמִינּוּי.
 
בַּמַּעֲרֶכֶת הַצִּיבּוּרִית הַמְּמוּנֶּה קַיָּימִים נְהָלִים, הוֹרָאוֹת וּפְקוּדּוֹת הַמְּחַיְּיבִים בַּעֲלֵי הַתַּפְקִידִים.
אֵין צוֹרֶךְ בְּאִישּׁוּם בִּפְלִילִים עַל מְנַת לִפְסוֹל אוֹ לְהָבִיא לְהַדָּחָה שֶׁל אָדָם מִתַּפְקִיד אוֹ לִשְׁלוֹל מִינּוּי לַתַּפְקִיד.
לְהֶפֶךְ: עֲמִידָה בַּנּוֹרְמוֹת וְצִיּוּת לַעֲרָכִים הִינָּם תְּנָאֵי יְסוֹד בְּקַבָּלַת מִינּוּי.

מֵאִידָךְ, הַדֶּרֶג הַנִּבְחָר, שֶׁאָמוּר לְהַוּוֹת דּוּגְמָה אִישִׁית וְלִהְיוֹת עַמּוּד הָאֵשׁ שֶׁלִּפְנֵי הַמַּחֲנֶה, אֵינוֹ מְחוּיָּב הַיּוֹם לְכָל כְּלָלִים אוֹ נוֹרְמוֹת.
שִׂיא הָאַבְּסוּרְד הוּא כִּי הָעוֹמֵד בְּרֹאשׁ הַזְּרוֹעַ הַמְּבַצַּעַת יָכוֹל לְהַמְשִׁיךְ בְּמִילּוּי תַּפְקִידוֹ, וְאוּלַי אַף לִהְיוֹת מוּעֲמָד לַתַּפְקִיד, כַּאֲשֶׁר כְּתַב אִישּׁוּם שֶׁל "מְדִינַת יִשְׂרָאֵל נֶגֶד בִּנְיָמִין בֶּן בֶּנְצִיוֹן נְתַנְיָהוּ" תָּלוּי וְעוֹמֵד נֶגְדּוֹ.
הַאִם זֶה מָה שֶׁרָאוּי, לְפִי דַּעְתְּךָ?

נוֹצַר מַצָּב שֶׁבּוֹ הַדֶּרֶג הַנִּבְחָר, אֲשֶׁר בְּסַמְכוּתוֹ לְמַנּוֹת אֶת הַדֶּרֶג הַמְּמוּנֶּה, אֵינוֹ נִדְרָשׁ לַעֲמוֹד בְּאוֹתָם תַּבְחִינֵי יוֹשְׁרָה וַעֲרָכִים.
זוֹהִי לֹא רַק "אֲכִיפָה בַּרְרָנִית", אֶלָּא פָּתַח לְאוֹבְדַן הַדֶּרֶךְ שֶׁל כּוּלָּנוּ.
בַּבְּחִירוֹת הַקְּרוֹבוֹת יִיכָּנְסוּ לִרְשִׁימוֹת הַמּוּעֲמָדִים לִכְנֶסֶת יִשְׂרָאֵל מְשָׁרְתֵי צִיבּוּר אֲשֶׁר אַתָּה הֶחְלַטְתָּ עַל הַגָּשַׁת כְּתַב אִישּׁוּם כְּנֶגְדָּם בְּגִין שׁוֹחַד.
הַאִם אֵלּוּ הַנּוֹרְמוֹת הַצִּיבּוּרִיּוֹת הָרְאוּיוֹת לִמְדִינַת יִשְׂרָאֵל?

אֲנַחְנוּ מְבַקְּשִׁים מִמְּךָ לְהַצְהִיר בְּאוֹפֶן חַד וּבָרוּר אִם כְּלָלֵי הַהִתְנַהֲגוּת וְהַהִתְנַהֲלוּת הַנִּדְרָשִׁים מִנּוֹשְׂאֵי תַּפְקִיד בְּשֵׁרוּת הַמְּדִינָה שָׁוִוים לַכֹּל, אוֹ שֶׁמָּא לְדַעְתְּךָ קַיָּים הֶבְדֵּל אֲמִיתִּי, עֶרְכִּי, וְלֹא רַק מִשְׁפָּטִי בֵּין הַנִּדְרָשׁ מִן הַנִּבְחָר לַנִּדְרָשׁ מִן הַמְּמוּנֶּה.
הַאִם לְזֶה הִתְכַּוֵּון גִּדְעוֹן כַּאֲשֶׁר אָמַר "מִמֶּנִּי תִרְאוּ וְכֵן תַּעֲשׂוּ"? הַאִם בִּפְקוּדַּת אִישׁ כָּזֶה, בְּטֶרֶם זוּכָּה מִן הָאִישּׁוּמִים שֶׁלּוֹ, יִישָּׁלְחוּ בָּנִינוּ לַקְּרָב?
