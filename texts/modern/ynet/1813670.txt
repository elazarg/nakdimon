בִּתְחִילַּת הַשָּׁבוּעַ הַבָּא אֲמוּרָה הַנְהָלַת הָאוֹצָר לִפְתּוֹחַ בְּסִדְרַת דִּיּוּנִים לְגִיבּוּשׁ קִיצּוּץ נוֹסָף בַּתַּקְצִיב.
בַּקִּיצּוּץ הַקּוֹדֵם, זֶה שֶׁאוּשַּׁר סוֹפִית בַּכְּנֶסֶת רַק בִּתְחִילַּת פֶבְּרוּאָר, הִתְחִיל הָאוֹצָר בַּהֲנָעַת הַתַּהֲלִיךְ שָׁבוּעוֹת אֲרוּכִּים לְאַחַר שֶׁכָּל הַגּוֹרְמִים הַכַּלְכָּלִיִּים בָּאָרֶץ וּבְחוּ"ל קָרְאוּ לוֹ לָקוּם וְלַעֲשׂוֹת מַעֲשֶׂה.
גַּם הַפַּעַם מַתְחִיל הָאוֹצָר בְּדִיּוּנִים עַל קִיצּוּץ נוֹסָף רַק כַּאֲשֶׁר הַחֶרֶב מוּנַּחַת כְּבָר מַמָּשׁ עַל צַוָוֹארוֹ, וּמִי שֶׁעָקַב אַחֲרֵי הַפְּיַאסְקוֹ הַמְּמוּשָּׁךְ שֶׁל הַקִּיצּוּץ הָאַחֲרוֹן מֵבִין גַּם לָמָּה.
בְּצַמֶּרֶת הָאוֹצָר מוּדָעִים הֵיטֵב לְצוֹרֶךְ לְקַצֵּץ בַּתַּקְצִיב, אֲבָל בְּאוֹתָהּ מִידָּה מַכִּירִים רָאשֵׁי הַמִּשְׂרָד גַּם אֶת דֶּרֶךְ הַחַתְחַתִּים הַפּוֹלִיטִית הַמְּחַכָּה לָהֶם בַּמֶּמְשָׁלָה, וּבְעִיקָּר בַּכְּנֶסֶת.
אֶלָּא שֶׁהַפַּעַם, כָּךְ נִרְאֶה, מְדוּבָּר בְּכָל זֹאת בְּסִיפּוּר שׁוֹנֶה לַחֲלוּטִין.

בַּפַּעַם הַקּוֹדֶמֶת הִתְקַשָּׁה שַׂר הָאוֹצָר, סִילְבָן שָׁלוֹם לְשַׁכְנֵעַ אֶת חַבְרֵי הַכְּנֶסֶת לְהִימָּנַע מִדְּרִישׁוֹת תַּקְצִיבִיּוֹת וּמֵחֲקִיקַת חוּקִּים פְּרָטִיִּים, לְאַחַר שֶׁבְּמֶשֶׁךְ תְּקוּפָה אֲרוּכָּה הוּא טָעַן כִּי שְׁנַת 2002 עוֹמֶדֶת לִהְיוֹת בּוֹנַנְזָה כַּלְכָּלִית, עִם צְמִיחָה שֶׁל 4%.
הַפַּעַם יָכוֹל הָאוֹצָר לִקְשׁוֹר אֶת הַקִּיצּוּץ בַּתַּקְצִיב, שֶׁהַצּוֹרֶךְ בְּבִיצּוּעוֹ הִתְבָּרֵר כְּבָר לִפְנֵי שָׁבוּעוֹת אֲרוּכִּים, בַּמִּלְחָמָה שֶׁמְּנַהֵל עַכְשָׁיו צַהַ"ל בַּשְּׁטָחִים.
מַשֶּׁהוּ כְּמוֹ הֶיטֵּל הַבּוּרְסָה שֶׁל תְּחִילַּת שְׁנוֹת הַשְּׁמוֹנִים, שֶׁנִּכְרַךְ אָז בַּצּוֹרֶךְ לְמַמֵּן אֶת מִלְחֶמֶת לְבָנוֹן.
רַק אַרְבַּע שָׁנִים מְאוּחָר יוֹתֵר הוֹדָה מִי שֶׁהָיָה אָז נָגִיד בַּנְק יִשְׂרָאֵל, ד"ר מֹשֶׁה מֶנְדֶּלְבּוֹם, שֶׁהַקֶּשֶׁר הַיָּחִיד בֵּין הַהֶיטֵּל לַמִּלְחָמָה הָיָה הַשֵּׁם הַמְּשׁוּתָּף.

מִצַּד שֵׁנִי, יְאַלֵּץ הַפַּעַם הָאוֹצָר לְהִתְמוֹדֵד עִם מְצִיאוּת לֹא קַלָּה, שֶׁיַּכְתִּיב לוֹ לוּחַ הַזְּמַנִּים שֶׁבּוֹ יִהְיֶה עָלָיו לִפְעוֹל.
הַקִּיצּוּץ הַקּוֹדֵם אוּשַּׁר כָּאָמוּר, וּבְעָמָל רַב, רַק לִפְנֵי חוֹדְשַׁיִים.
הַקִּיצּוּץ הַנּוֹכְחִי יְאוּשַּׁר, בַּמִּקְרֶה הַטּוֹב, לֹא לִפְנֵי אֶמְצַע הַחוֹדֶשׁ הַבָּא.
חוֹדְשַׁיִים לְאַחַר מִכֵּן, בְּאֶמְצַע חוֹדֶשׁ יוּלִי, יַתְחִיל כְּבָר הָאוֹצָר בַּדִּיּוּנִים עַל תַּקְצִיב 2003, שֶׁגַּם הוּא יִהְיֶה כָּרוּךְ, מִן הַסְּתָם בְּקִיצּוּץ מַשְׁמָעוּתִי.
לָכֵן יִהְיֶה עַל צַמֶּרֶת הָאוֹצָר לִפְעוֹל בַּיָּמִים הַקְּרוֹבִים בִּמְהִירוּת וּבִנְחִישׁוּת - עֵצָה שֶׁקַּל לָתֵת, אֲבָל הַרְבֵּה יוֹתֵר קָשֶׁה לְבַצֵּעַ.
הַשְּׁאֵלָה הַגְּדוֹלָה הִיא, כַּמּוּבָן, כַּמָּה צָרִיךְ לְקַצֵּץ.
הַמִּסְפָּרִים שֶׁנִּזְרָקִים הַיּוֹם לַחֲלַל הָאֲוִיר נָעִים בֵּין 5 לְ-10 מִילְיַארְד שֶׁקֶל.
אֵיךְ מְקַצְּצִים סְכוּם כָּזֶה מִתַּקְצִיב שֶׁכָּל הָרֵזֶרְבָה שֶׁלּוֹ כְּבָר נוּצְּלָה, וְשֶׁבְּאֶחָד מֵהַמְּקוֹרוֹת הָרָאשִׁיִּים שֶׁל הַקִּיצּוּצִים הַקּוֹדְמִים, תַּקְצִיב הַבִּיטָּחוֹן, אָסוּר הַפַּעַם לָגַעַת? שְׁאֵלָה קָשָׁה, שֶׁהַתְּשׁוּבָה עָלֶיהָ קָשָׁה הַרְבֵּה יוֹתֵר.

אַחַת הַתְּשׁוּבוֹת הָאֶפְשָׁרִיּוֹת הִיא הַהִתְאַרְגְּנוּת הָאַחֲרוֹנָה שֶׁל חֵלֶק מֵחַבְרֵי וַעֲדַת הַכְּסָפִים, לְהַקְפִּיא אֶת הַחֲקִיקָה הַפְּרָטִית שֶׁאוּשְּׁרָה בַּשָּׁנָה שֶׁעָבְרָה – בְּעִיקָּר חוּקֵּי הַנֶּגֶב וְחוֹק מִשְׁפָּחוֹת בְּרוּכוֹת יְלָדִים.
אֶת הַתְּשׁוּבָה לַשְּׁאֵלָה מֵהֶם סִיכּוּיֵי הַהַצְלָחָה שֶׁל יוֹזְמָה זוֹ סִיפְּקָה כְּבָר סִיעַת שָׁ"ס, שֶׁהִצִּיעָה לְהַחֲלִיף אֶת הַפְּגִיעָה הַמְּתוּכְנֶנֶת בְּחוֹק מִשְׁפָּחוֹת בְּרוּכוֹת יְלָדִים בְּמִלְוֶוה חֵירוּם.
יוֹ"ר וַעֲדַת הַכְּסָפִים, חַ"כּ יַעֲקֹב לִיצְמָן מִיַּהֲדוּת הַתּוֹרָה הִצִּיעַ לְהָמִיר אֶת הַפְּגִיעָה בְּחוֹק זֶה בְּמַס עַל הַבּוּרְסָה.
אֶלָּא שֶׁגַּם בִּיטּוּל הַחֲקִיקָה הַפְּרָטִית אֵינוֹ מַסְפִּיק.
עֲלוּתָם הַמְּשׁוּתֶּפֶת שֶׁל חוּקֵּי הַנֶּגֶב וְחוֹק מִשְׁפָּחוֹת בְּרוּכוֹת יְלָדִים מִסְתַּכֶּמֶת בִּכְ-1.2 מִילְיַארְד שֶׁקֶל בְּשָׁנָה.
בַּהֲנָחָה שְׁחוּקִים אֵלֶּה יְבוּטְּלוּ רַק בְּחֶלְקָם, יִסְתַּכֵּם הַחִסָּכוֹן הַכַּסְפִּי בְּמַשֶּׁהוּ בֵּין 0.5 לְ-1 מִילְיַארְד שֶׁקֶל בִּלְבַד.
הֵיכָן, אִם כֵּן, מְקַצְּצִים לְפָחוֹת 5 עַד 6 מִילְיַארְד שֶׁקֶל נוֹסָפִים? כָּאן יִצְטָרְכוּ אַנְשֵׁי הָאוֹצָר לְגַלּוֹת יְצִירָתִיּוּת, לִסְרוֹק אֶת עַשְׂרוֹת אַלְפֵי הַסְּעִיפִים בְּתַקְצִיבֵי הַמִּשְׂרָדִים הַשּׁוֹנִים וּלְגַלּוֹת בְּאֵיזֶה סְעִיפִים נִיתָּן לְקַצֵּץ.
הַצָּעָה אֶפְשָׁרִית, שֶׁנָּדוֹנָה וְנָפְלָה בַּקִּיצּוּץ הַקּוֹדֵם, הִיא לְצַמְצֵם אֶת הֲטָבוֹת הַמַּס לְתוֹשָׁבֵי אֲזוֹרֵי הַפִּיתּוּחַ.
בִּסְעִיף זֶה לְבַדּוֹ טְמוּנִים קָרוֹב לְ- 1.6 מִילְיַארְד שֶׁקֶל בְּשָׁנָה, הַמִּתְחַלְּקִים בֵּין כְּ-1.1 מִילְיוֹן תּוֹשָׁבִים שֶׁכָּל מְשַׁלֵּם מִיסִּים מִקִּרְבָּם נֶהֱנֶה מֵהֲטָבָה מְמוּצַּעַת שֶׁל כְּ-7,200 שֶׁקֶל בְּשָׁנָה.
אֶפְשָׁרוּת נוֹסֶפֶת, שֶׁגַּם הִיא הוֹעַלְתָה כְּבָר בֶּעָבָר הַלֹּא רָחוֹק, הִיא לְהַטִּיל מִיסִּים שֶׁלֹּא מַמָּשׁ יַרְגִּיזוּ אֶת הַצִּיבּוּר, לְמָשָׁל מַס עַל סִיגַרְיוֹת וְעַל מַשְׁקָאוֹת אַלְכּוֹהוֹלִיִּים.

אֶת הַפָּן הַפָּחוֹת רְצִינִי שֶׁל הַקִּיצּוּץ הַמְּתוּכְנָן בַּתַּקְצִיב עָתִיד, אוּלַי, לְסַפֵּק נָגִיד בַּנְק יִשְׂרָאֵל, ד"ר דָּוִד קְלַייְן.
הַנָּגִיד תּוֹמֵךְ כְּבָר שָׁנִים בְּקִיצּוּצִים נִרְחָבִים בַּתַּקְצִיב וְיָדוּעַ כְּיָרִיב מַר שֶׁל הַחֲקִיקָה הַפְּרָטִית בַּכְּנֶסֶת.
בִּתְחִילַּת הַחוֹדֶשׁ שֶׁעָבַר נָשָׂא הַנָּגִיד אֶת נְאוּמוֹ הַמְּפוּרְסָם "נוּרוֹת מְהַבְהֲבוֹת וְתַמְרוּרֵי אַזְהָרָה", שֶׁבּוֹ תֵּיאֵר אֶת הַחֲקִיקָה הַפְּרָטִית בַּמִּילִּים הַבָּאוֹת: "הַשְּׁלִיטָה עַל תִּכְנוּן הַתַּקְצִיב עָבְרָה, בְּחֶלְקָהּ, מֵהַמֶּמְשָׁלָה לַכְּנֶסֶת.
כַּסְפֵּי צִיבּוּר מְשָׁרְתִים אִינְטֵרֵסִים פַּרְטִיקוּלָרִיִּים, וְשׁוּם מַחְסוֹם אֵינוֹ נִרְאֶה בָּאוֹפֶק.
נִיסְּיוֹנָהּ שֶׁל הַמֶּמְשָׁלָה לְהַטִּיל הַגְבָּלוֹת מְסוּיָּמוֹת עַל הַחֲקִיקָה הַפְּרָטִית נִכְשַׁל בַּכְּנֶסֶת בְּ-6 בְּפֶבְּרוּאָר 2002 - יוֹם קוֹדֵר לַעֲתִיד הַמֶּשֶׁק הַיִּשְׂרְאֵלִי".
נִיחוּשׁ שֶׁלִּי, שֶׁאֶשְׂמַח אִם גַּם הוּא יִתְבַּדֶּה: בַּשָּׁבוּעוֹת הַקְּרוֹבִים, כַּאֲשֶׁר הַוִּיכּוּחַ בְּעַד וְנֶגֶד הַקִּיצּוּץ הֶחָדָשׁ יִהְיֶה בְּשִׂיאוֹ, נִרְאֶה וְנִשְׁמָע נָגִיד פָּחוֹת נֶחֱרָץ בְּנוֹשֵׂא הַחֲקִיקָה הַפְּרָטִית, בְּעִיקָּר בְּכָל מָה שֶׁקָּשׁוּר לִפְגִיעָה אֶפְשָׁרִית בְּקִצְבָּאוֹת הַיְּלָדִים.
הַסִּיבָּה לְכָךְ, עַל פִּי אוֹתוֹ נִיחוּשׁ שֶׁעֲדַיִין לֹא עָמַד בְּמִבְחַן הַמְּצִיאוּת, הִיא יוֹזְמָתּוֹ הָאַחֲרוֹנָה שֶׁל שַׂר הָאוֹצָר, לְשַׁנּוֹת אֶת חוֹק בַּנְק יִשְׂרָאֵל וּלְהָקִים מוֹעֶצֶת נְגִידִים שֶׁתִּקְבַּע אֶת מְדִינִיּוּת הָרִיבִּית בִּמְקוֹם הַנָּגִיד.
לְאַחַר שֶׁיּוֹזְמַת הָאוֹצָר אוּשְּׁרָה בַּמֶּמְשָׁלָה, עוֹבֵר עַכְשָׁיו הַמַּאֲבָק עַל חוֹק מוֹעֶצֶת הַנְּגִידִים לַכְּנֶסֶת.
מְעַנְיֵין יִהְיֶה לִשְׁמוֹעַ מָה יַגִּיד הַנָּגִיד, שֶׁעֲתִידוֹ תְּלוּי עַתָּה בְּמִידָּה רַבָּה בְּחַבְרֵי הַכְּנֶסֶת שֶׁל שָׁ"ס וְיַהֲדוּת הַתּוֹרָה, אִם וְכַאֲשֶׁר יַצִּיעַ הָאוֹצָר לְקַצֵּץ בְּהוֹצָאוֹת לֹא מַמָּשׁ חִיּוּנִיּוֹת, כְּמוֹ לְמָשָׁל תַּשְׁלוּם קִצְבָּה חוֹדְשִׁית שֶׁל 754 לְכָל יֶלֶד מֵהַיֶּלֶד הַחֲמִישִׁי וָאֵילָךְ.