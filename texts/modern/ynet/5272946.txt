מָטוֹס בּוֹאִינְג 747-400 (גַ'מְבּוֹ) שֶׁל חֶבְרַת אֶל עַל שֶׁסִּימּוּנוֹ 4X-ELH סִייֵּם הַיּוֹם (ב') אֶת חַיָּיו לְאַחַר שֶׁכֵּלִים כְּבֵדִים פֵּירְקוּ אוֹתוֹ לַחֲתִיכוֹת.
 
הַמָּטוֹס, שֶׁשְּׁמוֹ בְּיִשְׂרָאֵל הָיָה "אַשְׁדּוֹד", יוֹצֵר בִּשְׁנַת 1996 וְנִקְלַט בָּאֵל עַל בִּשְׁנַת 2011.
בְּחוֹדֶשׁ יוֹנִי בַּשָּׁנָה שֶׁעָבְרָה הוּא יָצָא לְגִמְלָאוֹת עִם תְּחִילַּת הַהִצְטַיְּידוּת שֶׁל הַחֶבְרָה בִּמְטוֹסֵי בּוֹאִינְג 787 הַמְּכוּנִּים "דְּרִימְלַיְינֶר".

מֵאָז פּוֹרְקוּ מִמֶּנּוּ הַמְּנוֹעִים וַחֲלָקִים אֲחֵרִים וְהַיּוֹם בּוּצַּע הַהֲלִיךְ הַסּוֹפִי שֶׁל הֲרִיסָתוֹ הַמְּלֵאָה.
בִּשְׁעוֹת הַבּוֹקֶר הִגִּיעוּ לְרַחֲבַת הַחֲנִיָּיה שֶׁל הַמָּטוֹס כֵּלִים כְּבֵדִים וְהֵחֵלּוּ לִגְדּוֹעַ מֵהַמָּטוֹס אֶת כְּנָפָיו, אֶת זְנָבוֹ וּלְמַעֲשֶׂה לְפָרֵק אוֹתוֹ לַחֲתִיכוֹת קְטַנּוֹת.

יְצוּיַּן כִּי בַּשְּׁנָתַיִים הַקְּרוֹבוֹת אֲמוּרָה חֶבְרַת אֶל עַל לְהוֹצִיא מִשֵּׁירוּת עוֹד 13 מְטוֹסִים רַחֲבֵי גּוּף, בָּהֶם מְטוֹסֵי בּוֹאִינְג 747 וּמְטוֹסֵי בּוֹאִינְג 767.
זֹאת כְּחֵלֶק מֵהַצְעָרַת הַחֶבְרָה עִם הַהִצְטַיְּידוּת בַּמְּטוֹסִים הַחֲדִישִׁים מִסּוּג בּוֹאִינְג 787.
 
עַל פִּי הַתּוֹכְנִית, הַחֶבְרָה הָיְיתָה אֲמוּרָה לְהוֹצִיא מִשִּׁימּוּשׁ כְּבָר בָּחוֹדָשִׁים סֶפְּטֶמְבֶּר 2018 עַד יָנוּאָר 2019 עוֹד שְׁלוֹשָׁה מְטוֹסֵי בּוֹאִינְג 747 וּלְמַעֲשֶׂה עַד יוּלִי בַּשָּׁנָה הַבָּאָה לְהוֹצִיא מִשֵּׁירוּת אֶת כָּל הַמְּטוֹסִים מִדֶּגֶם זֶה.
לְאַחַר מִכֵּן אֲמוּרָה הָיְיתָה הַחֶבְרָה לְהַתְחִיל בְּהוֹצָאָתָם מֵהַשֵּׁירוּת שֶׁל מְטוֹסֵי הַבּוֹאִינְג 767.

אוּלָם, לִפְנֵי שְׁבוּעַיִים הֶחֱלִיט מַנְכַּ"ל הַחֶבְרָה, גּוֹנֵן אוּסִישְׁקִין, לְשַׁנּוֹת אֶת הַסֵּדֶר וּלְהוֹצִיא תְּחִילָּה מִשֵּׁירוּת אֶת מְטוֹסֵי הַבּוֹאִינְג 767 וּלְהַאֲרִיךְ אֶת שֵׁירוּתָם שֶׁל הַמְּטוֹסִים הַכְּבֵדִים יוֹתֵר.
מָטוֹס רִאשׁוֹן מִדֶּגֶם 767 כְּבָר יָצָא מִשֵּׁירוּת לְאַחַר שֶׁלִּפְנֵי כַּמָּה שָׁבוּעוֹת הָיָה מְעוֹרָב בִּתְאוּנָה קַרְקָעִית בְּנַתְבָּ"ג עִם מָטוֹס שֶׁל חֶבְרַת גֶּרְמַנְיָה וּבְאַל עַל הֶחֱלִיטוּ שֶׁלֹּא לְתַקְּנוֹ.

הַהַחְלָטָה עַל שִׁינּוּי סֵדֶר הוֹצָאַת הַמְּטוֹסִים מִשֵּׁירוּת נֶעֶשְׂתָה, בֵּין הַיֶּתֶר, נוֹכַח הַגִּידּוּל בִּתְנוּעַת הַנּוֹסְעִים שֶׁמַּצְרִיךְ מְטוֹסִים עִם יוֹתֵר מוֹשָׁבִים.
בִּמְטוֹסֵי בּוֹאִינְג 767 שֶׁל אֵל עַל יֵשׁ כִּ-215 מוֹשָׁבִים לְעוּמַּת מֵעַל 400 מוֹשָׁבִים בִּמְטוֹסֵי הַ-747.