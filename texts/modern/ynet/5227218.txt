בְּגִיל ‭25‬ הִרְגִּישָׁה ג'וֹ שֶׁהִיא מַגְשִׁימָה אֶת חֲלוֹם חַיֶּיהָ לִהְיוֹת צַלֶּמֶת עִיתּוֹנוּת.
הִיא בְּדִיּוּק סִייְּמָה אֶת לִימּוּדֵי הַצִּילּוּם בָּאוּנִיבֶרְסִיטָה, וּמִיָּד הֵקִימָה בְּעַצְמָהּ אֲתַר אִינְטֶרְנֵט עִם כָּל הַצִּילּוּמִים שֶׁלָּהּ.
 
ג'וֹ נֶחְשְׁבָה תָּמִיד לְאִישָּׁה חַבְרוּתִית, חֲכָמָה וּשְׁאַפְתָּנִית, וְלָכֵן פָּנְתָה לְכָל עוֹרְכֵי הָעִיתּוֹנִים הַמְּקוֹמִיִּים וְהָאַרְצִיִּים וְהִצִּיעָה לָהֶם אֶת שֵׁירוּתֶיהָ.
הִיא סָפְגָה דְּחִיּוֹת רַבּוֹת, אֲבָל בְּסוֹפוֹ שֶׁל דָּבָר הִצְלִיחָה לְהִתְקַבֵּל לַעֲבוֹדָה בְּעִיתּוֹן אַרְצִי גָּדוֹל וְנֶחְשַׁב כְּצַלֶּמֶת מִתְלַמֶּדֶת, עִם אוֹפְּצִיָּה לְקַבָּלַת מִשְׂרָה קְבוּעָה.
בְּנֵי מִשְׁפַּחְתָּהּ וַחֲבֵרֶיהָ הָיוּ גֵּאִים בָּהּ מְאוֹד עַל הַצְלָחָתָהּ.

סִימָנֵי הָאַזְהָרָה הוֹפִיעוּ כְּבָר בַּיּוֹם הָרִאשׁוֹן לַעֲבוֹדָה.
צַלָּמִים וָתִיקִים לֹא קִיבְּלוּ אוֹתָהּ וְרָמְזוּ שֶׁהִיא הִתְקַבְּלָה לַעֲבוֹדָה בִּזְכוּת אוֹרֶךְ הַחֲצָאִית שֶׁלָּהּ.
ג'וֹ הֶחֱלִיטָה לְהַסְתִּיר אֶת תְּחוּשַׁת אִי הַנּוֹחוּת שֶׁלָּהּ וְהָאֲמִינָה שֶׁבַּחֲלוֹף הַזְּמַן הַכֹּל יִסְתַּדֵּר.
אֲבָל תַּצְלוּמֶיהָ סָפְגוּ בִּיקּוֹרֶת קַטְלָנִית כָּל הַזְּמַן.
הִיא הִשְׁקִיעָה יוֹתֵר וְיוֹתֵר מַאֲמַצִּים בָּעֲבוֹדָה, וְלַמְרוֹת זֹאת צִילּוּמֶיהָ זָכוּ לְהִתְעַלְּמוּת וְלֹא הִתְפַּרְסְמוּ בָּעִיתּוֹן.

בְּשָׁלָב מְסוּיָּם הֶחְלִיטָה לִפְנוֹת לָעוֹרֵךְ הָרָאשִׁי וְלִשְׁאוֹל אוֹתוֹ מָה עָלֶיהָ לַעֲשׂוֹת כְּדֵי שֶׁעֲבוֹדוֹתֶיהָ יִזְכּוּ לְפִרְסוּם וּמָה עָלֶיהָ לְשַׁפֵּר בָּהֶן, אֲבָל הַשִּׂיחָה לֹא הוֹבִילָה לְשׁוּם מָקוֹם טוֹב.
יַחֲסָם שֶׁל חֲבֵרֶיהָ לָעֲבוֹדָה הִידַּרְדֵּר עוֹד יוֹתֵר, וְהַהִתְעַלְּמוּת שֶׁלָּהֶם מִמֶּנָּה הִגִּיעָה לְמַצָּב שֶׁהֵם לֹא הוֹדִיעוּ לָהּ עַל קִיּוּם יְשִׁיבוֹת.

ג'וֹ הִרְגִּישָׁה שֶׁהִיא טוֹבַעַת.
כָּל מָה שֶׁעָשְׁתָה אוֹ אָמְרָה הִתְקַבֵּל רַע.
הִיא כְּבָר הֵבִינָה שֶׁתְּקוּפַת הַהִתְמַחוּת שֶׁלָּהּ לֹא תַּהֲפוֹךְ לְמִשְׂרָה קְבוּעָה, אֲבָל הִיא לֹא יָכְלָה לָשֵׂאת אֶת הַמַּחְשָׁבָה שֶׁתִּצְטָרֵךְ לְסַפֵּר לַחֲבֵרֶיהָ וּלְמִשְׁפַּחְתָּהּ, שֶׁהָיוּ גֵּאִים בָּהּ כָּל כָּךְ, עַד כַּמָּה מַעֲמָדָהּ בְּעִיתּוֹן גָּרוּעַ.

הִיא סָבְלָה מֵהַמַּחְשָׁבָה שֶׁהָאֲנָשִׁים בָּעֲבוֹדָה, שֶׁלְּדַעְתָּהּ לֹא נָתְנוּ לָהּ סִיכּוּי הוֹגֵן, יְנַצְּחוּ.
בְּאוֹתוֹ יוֹם אֵירַע הַהֶתְקֵף הָרִאשׁוֹן.
ג'וֹ פִּרְכְּסָה וְהִתְעַלְּפָה.
סִדְרַת בְּדִיקוֹת שֶׁהִיא עָבְרָה לֹא מָצְאָה סִיבָּה רְפוּאִית לַפִּרְכּוּסִים.
כָּל הַבְּדִיקוֹת הָיוּ תַּקִּינוֹת.
כְּשֶׁהָרוֹפְאִים אָמְרוּ לָהּ שֶׁהֵם חוֹשְׁבִים שֶׁהַבְּעָיָה שֶׁלָּהּ נַפְשִׁית, ג'וֹ קִיבְּלָה זֹאת.
בָּרֶגַע שֶׁהִיא הֵבִינָה שֶׁהַפִּרְכּוּסִים הָיוּ דֶּרֶךְ מִילּוּט מֵהַמַּצָּב הַקָּשֶׁה שֶׁאֵלָיו נִקְלְעָה, הַפִּרְכּוּסִים פָּסְקוּ.
בְּעִקְבוֹת זֹאת הֶחֱלִיטָה ג'וֹ לְהִתְעַלֵּם מֵהַצִּיפִּיּוֹת שֶׁל הָאֲחֵרִים מִמֶּנָּה, לִנְטוֹשׁ אֶת הַצִּילּוּם וּלְשַׁנּוֹת כִּיוּוּן מִקְצוֹעִי.
מַהֵר מְאוֹד הִיא חָזְרָה לִהְיוֹת אִישָּׁה בְּרִיאָה וּמְאוּשֶּׁרֶת.

מִי שֶׁטִּיפְּלָה בְּג'וֹ כְּשֶׁחַוּוֹתָהּ אֶת הַהֶתְקֵף הָיְיתָה ד"ר סוּזָן אוֹ'סָלִיבֶן, נוֹיְרוֹלוֹגִית בְּכִירָה וּמוּמְחִית לְמַחֲלוֹת פְּסִיכוֹסוֹמָטִיּוֹת (עַל רֶקַע נַפְשִׁי), וְהִיא מְטַפֶּלֶת בְּמִקְרִים דּוֹמִים בְּכָל יוֹם.
בְּסִפְרָהּ "זֶה הַכֹּל בָּרֹאשׁ שֶׁלְּךָ", שֶׁיָּצָא לָאוֹר לָאַחֲרוֹנָה בְּעִבְרִית (הוֹצָאַת מֶטֶר), הִיא כּוֹתֶבֶת שֶׁהַמִּקְרֶה שֶׁל ג'וֹ אוֹפְּטִימִי וְנִגְמָר בְּטוֹב.
אָמְנָם יֵשׁ בּוֹ הַחְמָצָה אִישִׁית מִקְצוֹעִית, אֲבָל ג'וֹ הֶחֱזִירָה לְעַצְמָהּ אֶת בְּרִיאוּתָהּ.

עִם זֹאת, לִדְבָרֶיהָ, בְּשׁוֹנֶה מִג'וֹ רוֹב הָאֲנָשִׁים מִתְקַשִּׁים לְקַבֵּל אֶת הָאַבְחָנָה הַנַּפְשִׁית וּמַשְׁקִיעִים מַאֲמַצִּים רַבִּים בִּבְדִיקוֹת מְיוּתָּרוֹת וְאֵינְסוֹפִיּוּת כְּדֵי לְהַצְדִּיק אֶת הַמַּחֲלָה הַפְּסִיכוֹסוֹמָטִית שֶׁלָּהֶם.
פְּעָמִים רַבּוֹת הֵם מְסַיְּימִים אֶת חַיֵּיהֶם בְּסֵבֶל בִּלְתִּי פּוֹסֵק בְּשֶׁל טִיפּוּל בַּמַּחֲלוֹת שֶׁבְּכָל פַּעַם מְקַבְּלוֹת בִּיטּוּי גּוּפָנִי אַחֵר.

הַסֵּפֶר מוּגְדָּר כְּסֵפֶר עִיּוּן וּכְבָר קָטַף פְּרָס יוּקְרָתִי בַּתְּחוּם.
כְּכָזֶה הוּא מִתְמַקֵּד בְּעִיקָּר בַּהֲצָפַת מִקְרִים שֶׁבָּהֶם נִתְקְלָה ד"ר אוֹ'סָלִיבֶן בְּמַהֲלַךְ עֲבוֹדָתָהּ וּבְהַעֲלָאַת הַמּוּדָעוּת לְמַחֲלוֹת הַפְּסִיכוֹסוֹמָטִיּוֹת.
לִדְבָרֶיהָ, מַחֲלוֹת פְּסִיכוֹסוֹמָטִיּוֹת נִשְׁמָעוֹת אָמְנָם כְּמוֹ תּוֹפָעָה נְדִירָה וּרְחוֹקָה, אֲבָל לְמַעֲשֶׂה הֵן נְפוֹצוֹת מְאוֹד.
לִשְׁלִישׁ מֵהַחוֹלִים שֶׁמַּגִּיעִים לְמִרְפָּאָה נוֹיְרוֹלוֹגִית אֵין סִימָנִים קְלִינִיִּים לְמַחֲלָה כָּלְשֶׁהִי וּמִבְּחִינָה זוֹ הֵם בְּרִיאִים לַחֲלוּטִין.
 
"תָּמִיד קַיָּים הַסִּיכּוּי שֶׁיֵּשׁ לְאוֹתָם אֲנָשִׁים מַחֲלָה שֶׁאֲנַחְנוּ לֹא מַכִּירִים", הִיא כּוֹתֶבֶת בְּסִפְרָהּ, "אֲבָל הַסִּיכּוּי לְכָךְ אֵינוֹ גָּבוֹהַּ.
כַּיּוֹם אֲנַחְנוּ כְּבָר מַכִּירִים אֶת הַסִּימָנִים הַמַּקְדִּימִים לְכָךְ שֶׁמְּדוּבָּר בִּבְעָיָה נַפְשִׁית בִּלְתִּי פְּתוּרָה".
וְהַמִּקְרִים הָאֵלֶּה אֵינָם מַגִּיעִים רַק לַמִּרְפָּאוֹת הַנּוֹיְרוֹלוֹגִיּוֹת.
הַנְּתוּנִים מַרְאִים שֶׁל-%‭30‬ מֵהַפּוֹנִים אֶל רוֹפֵא הַמִּשְׁפָּחָה יֵשׁ תַּסְמִינִים שֶׁאֵין לָהֶם הֶסְבֵּר רְפוּאִי, וְכִי ‭60%‬ מֵהַנָּשִׁים שֶׁפּוֹנוֹת לַגִּינֵקוֹלוֹג סוֹבְלוֹת מִתַּסְמִינִים שֶׁאֵין לָהֶם סִיבָּה גּוּפָנִית.
אֵצֶל רוּבָּן קַיָּים חֲשָׁד שֶׁהַמָּקוֹר לַסֵּבֶל הוּא רִגְשִׁי.

בְּהֶיבֵּט שֶׁל מַעַרְכוֹת הַבְּרִיאוּת, מְחִיר הַטִּיפּוּל בְּמַחֲלָה שֶׁאֵין לָהּ הֶסְבֵּר פִיזְיוֹלוֹגִי גָּבוֹהַּ מְאוֹד - כָּפוּל בְּהַשְׁוָוֹאָה לְטִיפּוּל בַּמַּחֲלָה שֶׁיֵּשׁ לָהּ בִּיטּוּי פִיזִי, בְּעִיקָּר בִּגְלַל הַבְּדִיקוֹת הָרַבּוֹת וְהַמְּיוּתָּרוֹת שֶׁנֶּעֱרָכוֹת.
עֲלוּת הַטִּיפּוּל בְּמַחֲלוֹת פְּסִיכוֹסוֹמָטִיּוֹת בְּאַרְצוֹת הַבְּרִית מַגִּיעָה ל-‭256‬ מִילְיַארְד דּוֹלָר בְּשָׁנָה, כָּפוּל מֵהַסְּכוּם שֶׁמּוּשְׁקָע בְּטִיפּוּל בְּכָל חוֹלֵי הַסּוּכֶּרֶת שָׁם.

מִבְּחִינָה רְפוּאִית הַמַּחֲלוֹת הַפְּסִיכוֹסוֹמָטִיּוֹת הֵן תַּעֲלוּמָה.
אַף אֶחָד לֹא יוֹדֵעַ לָמָּה יֵשׁ אֲנָשִׁים שֶׁמְּבַטְּאִים קוֹשִׁי נַפְשִׁי בְּצוּרַת מַחֲלָה.
הַסְּבָרָה הִיא שֶׁהַמַּחֲלוֹת הַפְּסִיכוֹסוֹמָטִיּוֹת מִתְפָּרְצוֹת כְּשֶׁאֲנַחְנוּ לֹא מְסוּגָּלִים לָתֵת בִּיטּוּי לְרִגְשׁוֹת צַעַר אוֹ לְאֵירוּעִים טְרָאוֹמָטִיִּים בְּחַיֵּינוּ.
כְּשֶׁיֶּלֶד מִתְלוֹנֵן עַל כְּאֵב בֶּטֶן, יִיתָּכֵן שֶׁהֶעֱלִיבוּ אוֹתוֹ בְּבֵית הַסֵּפֶר.
הוּא מִתְקַשֶּׁה לְבַטֵּא אֶת הַכְּאֵב בְּאוֹפֶן רִגְשִׁי וְלָכֵן מְבַטֵּא אוֹתוֹ בְּאוֹפֶן פִיזִי.
אֲבָל מַחֲלָה פְּסִיכוֹסוֹמָטִית יְכוֹלָה לְהִתְבַּטֵּא גַּם בְּצוּרַת שִׁיתּוּק, עֲוִויתוֹת, עִיוָֹוֹרוֹן אוֹ כָּל סוּג שֶׁל נָכוּת.
"בְּנִיגּוּד לְכָל הִיגָּיוֹן", כּוֹתֶבֶת ד"ר אוֹ'סָלִיבֶן, "הָאֲנִי הַלֹּא מוּדָע שֶׁל הַחוֹלִים בּוֹחֵר בְּנָכוּת שֶׁל פִּרְכּוּסִים אוֹ בְּרִיתּוּק לְכִיסֵּא גַּלְגַּלִּים בִּמְקוֹם לַחֲווֹת אֶת הַיִּיסּוּרִים הַנּוֹרָאִים הַקַּיָּימִים בְּנַפְשָׁם".

בְּסִפְרָהּ הִיא מַסְבִּירָה כִּי הַסִּיבּוֹת לְהִתְפַּתְּחוּת מַחֲלוֹת פְּסִיכוֹסוֹמָטִיּוֹת רַבּוֹת וּמְגוּּוֹנוֹת.
"לִפְעָמִים אֶפְשָׁר לְהַסְבִּיר הִתְנַהֲגוּת שֶׁנִּרְאֵית חַסְרַת הִיגָּיוֹן אִם מְבִינִים מַהִי הַמַּטָּרָה שֶׁהִיא מְשָׁרֶתֶת", הִיא כּוֹתֶבֶת.
"לִפְעָמִים אֲנַחְנוּ יוֹצְרִים קוֹנְפְלִיקְט עִם אֲחֵרִים מִפְּנֵי שֶׁעוֹצְמַת הָרְגָשׁוֹת שֶׁהָעִימּוּת מְעוֹרֵר בָּנוּ מְפִיגָה מְעַט אֶת בְּדִידוּתֵנוּ.
לִפְעָמִים לִהְיוֹת שָׂנוּא זֶה מַעֲצִיב פָּחוֹת מֵאֲשֶׁר לְהִישָּׁכַח.
לִפְעָמִים לִהְיוֹת עִם מִישֶׁהוּ עָדִיף עַל פְּנֵי לִהְיוֹת לְבַד.
לִפְעָמִים מוּטָב לְוַותֵּר מְאַשֵּׁר לְהִיכָּשֵׁל.
לִפְעָמִים מוּטָב לְהִיכָּשֵׁל בִּגְלַל מַחֲלָה מְאַשֵּׁר פָּשׁוּט לְהִיכָּשֵׁל.
הַתַּחְלִיפִים הַלֹּא מוּדָעִים שֶׁאֲנַחְנוּ בּוֹחֲרִים בָּהֶם כְּדֵי לְהָגֵן עַל עַצְמֵנוּ אֵינָם הֶגְיוֹנִיִּים - עַד שֶׁאֲנַחְנוּ מְבִינִים אוֹתָם הֵיטֵב".
 
אֲבָל הַבְּעָיָה עִם הַמַּחֲלוֹת הַפְּסִיכוֹסוֹמָטִיּוֹת לֹא מִסְתַּכֶּמֶת רַק בַּעֲרָפֶל שֶׁאוֹפֵף אֶת מְקוֹרָן, גַּם הַסְּטִיגְמָה הַחֶבְרָתִית מַעֲרִימָה קוֹשִׁי.
כְּשֶׁרוֹפֵא מְבַשֵּׂר לַמְּטוּפָּל שֶׁהוּא בָּרִיא, מְדוּבָּר לִכְאוֹרָה בַּבְּשׂוֹרָה הַטּוֹבָה בְּיוֹתֵר שֶׁאֶפְשָׁר לְבַשֵּׂר לוֹ.
אֲבָל לְטַעֲנַת אוֹ'סָלִיבֶן, בְּפוֹעַל הַמְּטוּפָּלִים מְקַבְּלִים זֹאת בְּאוֹפֶן קָשֶׁה בִּגְלַל הַסְּטִיגְמָה הַנִּלְוֵוית לְמַחֲלַת נֶפֶשׁ.

לֹא רַק שֶׁנִּרְאֶה כְּאִילּוּ הַמְּטוּפָּל מַמְצִיא בְּעָיָה, הוּא גַּם גּוֹרֵם לְעַצְמוֹ נֶזֶק כְּדֵי לְהַשִּׂיג תְּשׂוּמֶת לֵב.

הַתְּגוּבוֹת שֶׁל חוֹלִים עַל הָאַבְחָנָה הַנַּפְשִׁית כָּל כָּךְ כְּעוּסָה, שֶׁרוֹפְאִים רַבִּים נִמְנָעִים מִלּוֹמַר זֹאת לִמְטוּפְּלֵיהֶם.
ד"ר אוֹ'סָלִיבֶן מַכִּירָה אֶת הַתְּגוּבָה הַזֹּאת הֵיטֵב.
"בְּמַהֲלַךְ הַשָּׁנִים נִיסִּיתִי לִלְמוֹד אֵיךְ לְמַתֵּן אֶת תְּגוּבָתָם שֶׁל הַמְּטוּפָּלִים", הִיא כּוֹתֶבֶת.
"גַּם כַּאֲשֶׁר מְסַפְּרִים לַמְּטוּפָּל בִּזְהִירוּת רַבָּה עַל אַבְחָנָה שֶׁל מַחֲלָה פְּסִיכוֹסוֹמָטִית, הַתְּגוּבָה בְּדֶרֶךְ כְּלָל בּוֹטָה.
כְּשֶׁאוֹמְרִים לַמְּטוּפָּל שֶׁהַנָּכוּת שֶׁלּוֹ נוֹבַעַת מִמָּקוֹר פְּסִיכוֹלוֹגִי, נוֹצֶרֶת בּוֹ תְּחוּשָׁה שֶׁמַּאֲשִׁימִים אוֹתוֹ, שֶׁאוֹמְרִים לוֹ שֶׁהוּא מְשַׁקֵּר, מְזַיֵּיף אוֹ מְדַמְיֵין אֶת הַתַּסְמִינִים שֶׁלּוֹ.
כְּדֵי שֶׁהַמְּטוּפָּל יַחֲלִים הוּא צָרִיךְ לְהָבִיא בְּחֶשְׁבּוֹן שֶׁקַּיֶּימֶת סִיבָּה פְּסִיכוֹלוֹגִית לְמַחֲלָתוֹ, וְגַם אִם הוּא לְבַסּוֹף מַסְכִּים, פְּעָמִים רַבּוֹת מִשְׁפַּחְתּוֹ מִתְנַגֶּדֶת לְכָךְ".

וְאִם כָּל אֵלֶּה אֵינָם מַסְפִּיקִים הֲרֵי שֶׁיֵּשׁ גַּם הֶיבֵּט מִגְּדֵרִי.
מַבְחִינָה סְטָטִיסְטִית סָבִיר לְהַנִּיחַ שֶׂה"מְטוּפָּל" יִהְיֶה בְּעֶצֶם "מְטוּפֶּלֶת", שֶׁכֵּן נָשִׁים חֲשׂוּפוֹת יוֹתֵר מִגְּבָרִים לִלְקוֹת בְּמַחֲלָה פְּסִיכוֹסוֹמָטִית.
"נָשִׁים סוֹבְלוֹת הַרְבֵּה יוֹתֵר מִגְּבָרִים מִמַּחֲלוֹת פְּסִיכוֹסוֹמָטִיּוֹת בִּכְ-%‭70‬ מֵהַמִּקְרִים מְדוּבָּר בְּנָשִׁים", מְפָרֶטֶת אוֹ'סָלִיבֶן.
"הַסִּיבָּה לְכָךְ אֵינָהּ יְדוּעָה, אֲבָל לְפִי הַעֲרָכוֹת, מַחֲלוֹת פְּסִיכוֹסוֹמָטִיּוֹת מִתְפַּתְּחוֹת עַל רֶקַע טְרָאוּמָה כָּלְשֶׁהִי בֶּעָבָר.
מִכֵּיוָון שֶׁנָּשִׁים סוֹבְלוֹת יוֹתֵר מִפְּגִיעוֹת מִינִיּוֹת וַאֲחֵרוֹת, יֵשׁ לָהֶן סִיכּוּי גָּבוֹהַּ יוֹתֵר לְפַתֵּחַ מַחֲלוֹת פְּסִיכוֹסוֹמָטִיּוֹת.
תֵּיאוֹרְיָה אַחֶרֶת טוֹעֶנֶת שֶׁהַסִּיבָּה לְכָךְ הִיא שֶׁנָּשִׁים רַשָּׁאִיּוֹת לְהַפְגִּין רְגָשׁוֹת, בְּעוֹד שֶׁגְּבָרִים נִדְרָשִׁים לִהְיוֹת חֲזָקִים".

אֲבָל לֹא רַק לְמִגְדָּר יֵשׁ הַשְׁפָּעָה אֶלָּא גַּם לָאִישִׁיּוּת.
"קַיָּימוֹת רְאָיוֹת שֶׁמְּרַמְּזוֹת עַל כָּךְ שֶׁאֲנָשִׁים בַּעֲלֵי אִישִׁיּוּת חֶרְדָּתִית אוֹ נוֹיְרוֹטִית וַאֲנָשִׁים הַנּוֹטִים לִדְאוֹג אוֹ לָחוּשׁ כַּעַס, אַשְׁמָה וְדִיכָּאוֹן, צְפוּיִים יוֹתֵר לְפַתֵּחַ מַחֲלוֹת פְּסִיכוֹסוֹמָטִיּוֹת", מוֹסִיפָה ד"ר אוֹ'סָלִיבֶן, "וְכָךְ גַּם אֲנָשִׁים הַנּוֹטִים לִהְיוֹת תְּלוּיִים יוֹתֵר מִדַּי בַּאֲחֵרִים, וְגַם אֵלֶּה שֶׁרוֹאִים אֲחֵרִים כַּחֲזָקִים וּמַצְלִיחִים וְאֶת עַצְמָם כְּחַסְרֵי אוֹנִים".

כְּשֶׁמַּחֲלָה פְּסִיכוֹסוֹמָטִית מִתְפָּרֶצֶת, קַיָּים עַל פִּי רוֹב טְרִיגֵר שֶׁמֵּנִיעַ אֶת הָאֵירוּעִים.
אֲבָל מָה נֶחֱשַׁב לְאֵירוּעַ הַמְּהַוֶּוה טְרִיגֵר? יֵשׁ דְּבָרִים שֶׁנֶּחֱשָׁבִים לְמַלְחִיצִים עַל פִּי כָּל אַמַּת מִידָּה שֶׁהִיא.
אוֹבְדַן אָדָם אָהוּב הוּא נְקוּדַּת הַתְחָלָה שְׁכִיחָה לְמַחֲלָה פְּסִיכוֹסוֹמָטִית, בְּיִיחוּד כְּשֶׁהָאוֹבְדָן הָיָה טְרָגִי אוֹ כָּרוּךְ בְּרִגְשׁוֹת אָשָׁם.
אֲבָל בְּרוֹב הַמִּקְרִים לֹא קַיָּים אֵירוּעַ יָחִיד שֶׁאֶפְשָׁר לְהַפְנוֹת אֵלָיו אֶצְבַּע מַאֲשִׁימָה.

הַסִּיבָּה יְכוֹלָה לִהְיוֹת מְעוּרְפֶּלֶת, וְלָכֵן קָשֶׁה לְזַהוֹת אוֹתָהּ בִּמְדוּיָּק, כְּמוֹ מֶתַח כְרוֹנִי בְּעוֹצְמָה נְמוּכָה שֶׁנּוֹבֵעַ מִמְּגוּרִים בִּתְנָאִים יְרוּדִים אוֹ  מִשָּׁנִים שֶׁל חוֹסֶר הַתְאָמָה בְּחַיֵּי הַנִּישּׂוּאִים.
מַצָּבִים שֶׁגּוֹרְמִים לָנוּ לְהַרְגִּישׁ לְכוּדִים עֲלוּלִים בִּמְיוּחָד לִגְרוֹם לָנוּ לִלְקוֹת בְּמַחֲלוֹת פְּסִיכוֹסוֹמָטִיּוֹת.
תִּיתָּכֵן גַּם שׁוּרָה שֶׁל גּוֹרְמֵי לַחַץ קְטַנִּים שֶׁמִּצְטַבְּרִים - בְּעָיוֹת קַלּוֹת בְּמַעֲרֶכֶת הַיְּחָסִים וּלְצִדָּן אִי שְׂבִיעוּת רָצוֹן בַּעֲבוֹדָה אוֹ דְּאָגוֹת שֶׁל חוֹסֶר יַצִּיבוּת כַּסְפִּית הַמִּתְוַוסְּפוֹת לִדְאָגָה לְמַצַּב הַיְּלָדִים בְּבֵית הַסֵּפֶר.
לְעִתִּים אֵלֶּה כַּמָּה דְּאָגוֹת קְטַנּוֹת שֶׁמּוֹלִידוֹת חֲרָדָה עֲנָקִית.

לְדִבְרֵי אוֹ'סָלִיבֶן, רִיבּוּי הַנְּסִיבּוֹת מוֹבִיל לְכָךְ שֶׁלֹּא קַיָּים פִּתְרוֹן אֶחָד לְמַחֲלוֹת פְּסִיכוֹסוֹמָטִיּוֹת.
"אֵין תְּשׁוּבָה אַחַת מִפְּנֵי שֶׁאֵין סִיבָּה אַחַת", הִיא כּוֹתֶבֶת.
"לִפְעָמִים צָרִיךְ פָּשׁוּט לַחֲשׁוֹב מַהִי הַמַּטָּרָה שֶׁהַמַּחֲלָה מְשָׁרֶתֶת, לְגַלּוֹת מָה חָסֵר וּלְנַסּוֹת לְהָבִיא מַשֶּׁהוּ בִּמְקוֹמוֹ.
אִם נִרְאֶה שֶׁהַמַּחֲלָה עוֹזֶרֶת לִפְתּוֹר אֶת בְּעָיַית הַבְּדִידוּת, מְטַפְּלִים בִּבְדִידוּת וְהַמַּחֲלָה תֵּיעָלֵם אוֹ שֶׁנִּמְצָא אֵיזֶה רֶוַוח טָמוּן בַּמַּחֲלָה וּנְטַפֵּל בּוֹ.
אוֹ אִם הַבְּעָיָה טְמוּנָה בִּתְגוּבוֹת שְׁגוּיוֹת לַמְּסָרִים שֶׁהַגּוּף שׁוֹלֵחַ, אֶפְשָׁר לִלְמוֹד אוֹתָן מֵחָדָשׁ.
צָרִיךְ לִשְׁבּוֹר אֶת דְּפוּסֵי הַפַּחַד וְהַהִתְחַמְּקוּת.
אִם קַיֶּימֶת טְרָאוּמָה מְסוּיֶּמֶת הַמְּשַׁמֶּשֶׁת טְרִיגֵר לְמַחֲלָה, יֵשׁ לְטַפֵּל בָּהּ.
אֵין כָּל בּוּשָׁה בְּבַקָּשַׁת עֶזְרָה.
אִם לֹא נִמְצָא הֶסְבֵּר וְשׁוּם דָּבָר לֹא עָזַר, דַּבְּרוּ עִם פְּסִיכִיאַטְר.
מָה אֶפְשָׁר לְהַפְסִיד?".
 
אַחַת הַדִּילֵמוֹת הַנְּפוֹצוֹת בַּהֶקְשֵׁר הַזֶּה הִיא הָאֵם לְשַׁיֵּיךְ תִּסְמוֹנוֹת מְסוּיָּמוֹת לְתַסְמִינִים פִיזְיוֹלוֹגִיִּים אוֹ לְהַגְדִּיר אוֹתָן תַּחַת הַמִּטְרִיָּיה הַפְּסִיכוֹלוֹגִית.
כָּךְ לְמָשָׁל, נִשְׁאֶלֶת הַשְּׁאֵלָה הַאִם מַחֲלַת הַתְּשִׁישׁוּת הַכְּרוֹנִית וְתִסְמוֹנֶת הַמְּעִי הָרָגִיז הֵן פְּסִיכוֹסוֹמָטִיּוֹת? תִּסְמוֹנֶת הַתְּשִׁישׁוּת הַכְּרוֹנִית (קְרוּיָה גַּם ‭CFS‬) מְבַטֵּאת שׁוּרָה שֶׁל תַּסְמִינִים כְּמוֹ עֲיֵיפוּת כְרוֹנִית, כְּאֵבֵי עֲצַבִּים, כְּאֵבֵי מְפָרְקִים, דִּיכָּאוֹן, קְשָׁיֵי שִׁינָּה, חֲרָדָה, אִימְפּוֹטֶנְצְיָה, כְּאֵבֵי רֹאשׁ וְעוֹד.
 
בְּעוֹד שֶׁעֲיֵיפוּת רְגִילָה מִתְפּוֹגֶגֶת לְאַחַר שִׁינָּה אֵיכוּתִית, אֲנָשִׁים שֶׁסּוֹבְלִים מֵהַתִּסְמוֹנֶת עֲיֵיפִים כָּל הַזְּמַן.
אֲבָל לְמַחֲלַת הַתְּשִׁישׁוּת הַכְּרוֹנִית אֵין רְאָיוֹת.
לַסּוֹבְלִים מֵהַמַּחֲלָה אֵין מִמְצָאִים גּוּפָנִיִּים אוֹבְּיֶיקְטִיבִיִּים שֶׁמַּסְבִּירִים אֶת הָעֲיֵיפוּת שֶׁלָּהֶם.
בְּקֶרֶב חוֹלִים בַּמַּחֲלָה תָּמִיד קַיָּים חֲשָׁשׁ שֶׁהֵם חוֹלִים בַּמַּחֲלָה שֶׁלֹּא הִתְגַּלְּתָה.
 
"אֲנִי מַאֲמִינָה לְסִבְלָם שֶׁל הַחוֹלִים", כּוֹתֶבֶת ד"ר אוֹ'סָלִיבֶן בְּסִפְרָהּ, "אֲבָל נוֹיְרוֹלוֹגִים רַבִּים כָּמוֹנִי אֵינָם עוֹסְקִים בְּאִבְחוּן הַבְּעָיָה כִּי אֵין לָנוּ דֶּרֶךְ לַעֲזוֹר לַחוֹלִים.
אֲנִי יוֹדַעַת שֶׁלְּרַבִּים מֵהַחוֹלִים שֶׁלִּי שֶׁסָּבְלוּ מִפִּרְכּוּסִים פְּסִיכוֹסוֹמָטִיִּים יֵשׁ הִיסְטוֹרְיָה שֶׁל תִּסְמוֹנֶת הַתְּשִׁישׁוּת הַכְּרוֹנִית, וְזוֹ עוּבְדָּה מְעַנְיֶינֶת מְאוֹד.
לֹא קַיָּים מֶחְקָר מַדָּעִי יָחִיד שֶׁמְּסַפֵּק הֶסְבֵּר חַד מַשְׁמָעִי אוֹ בְּדִיקָה אַבְחָנָתִית לְתִסְמוֹנֶת הַתְּשִׁישׁוּת הַכְּרוֹנִית, אַךְ כָּל הַמֶּחְקָרִים מְאַשְּׁרִים אֶת הָעוּבְדָּה שֶׁמַּעַרְכוֹת הַגּוּף אֵינָן פּוֹעֲלוֹת כַּנִּדְרָשׁ.
לַסּוֹבְלִים מִתִּסְמוֹנֶת הַתְּשִׁישׁוּת הַכְּרוֹנִית יֵשׁ מְאַפְיְינִים רַבִּים הַמִּשְׁתַּיְּיכִים לַמְּאַפְיְינִים הָאַבְחָנָתִיִּים שֶׁל דִּיכָּאוֹן.
רַבִּים חוֹשְׁבִים שֶׁזּוֹ אֵינָהּ מַחֲלָה אֶלָּא יוֹתֵר פְּגָם בָּאִישִׁיּוּת".

בְּדוֹמֶה לְכָךְ, רַבִּים מֵהַפּוֹנִים לְרוֹפְאִים גָּסְטְרוֹאַנְטְרוֹלוֹגִיִּים סוֹבְלִים מִכְּאֵבֵי בֶּטֶן חוֹזְרִים לְלֹא מִמְצָאִים שֶׁל מַחֲלַת מֵעַיִים.
תִּסְמוֹנֶת הַמְּעִי הָרָגִיז (‭IBS‬) הִיא הֶסְבֵּר מְקוּבָּל.
לַמְרוֹת שֶׁהַחוֹלִים אֵינָם מְקַבְּלִים זֹאת, קַיֶּימֶת קִירְבָה הֲדוּקָה בֵּין מְצוּקָה פְּסִיכוֹלוֹגִית לְתִסְמוֹנֶת הַמְּעִי הָרָגִיז, גַּם אִם הַנֶּפֶשׁ אֵינֶנָּה הַסִּיבָּה הַיְּחִידָה לַמַּחֲלָה.
אֲנָשִׁים שֶׁסּוֹבְלִים מִתִּסְמוֹנֶת הַמְּעִי הָרָגִיז סוֹבְלִים בְּדֶרֶךְ כְּלָל מִמִּגְוַון תַּסְמִינִים אֲחֵרִים וּבָהֶם דִּיכָּאוֹן וַחֲרָדָה.

"אֲנִי מַאֲמִינָה שֶׁהַנֶּפֶשׁ שׁוֹלֶטֶת בַּגּוּף.
לֹא בָּרוּר מַדּוּעַ הַחֶבְרָה מִתְיַיחֶסֶת בְּאוֹפֶן כָּל כָּךְ שְׁלִילִי לְמַחֲלוֹת פְּסִיכוֹסוֹמָטִיּוֹת, שֶׁהֲרֵי הַגּוּף שֶׁלָּנוּ מֵגִיב לִרְגָשׁוֹת כָּל הַזְּמַן.
בְּכִי הוּא תְּגוּבָה גּוּפָנִית לִרְגָשׁוֹת.
הַסְמָקָה מִתְרַחֶשֶׁת כְּתוֹצָאָה מִמְּבוּכָה רִגְשִׁית שֶׁמִּתְבַּטֵּאת בְּאוֹפֶן פִיזִי - כְּלֵי הַדָּם בְּרֹאשׁ וּבַצַּוָואר מִתְרַחֲבִים וּמִתְמַלְּאִים בַּדָּם", כּוֹתֶבֶת אוֹ'סָלִיבֶן.
"אָז לָמָּה אֲנַחְנוּ מִתְפַּלְּאִים שֶׁמְּצוּקָה רִגְשִׁית קָשָׁה מִתְבַּטֵּאת גַּם הִיא בְּאוֹפֶן קָשֶׁה יוֹתֵר בְּצוּרַת מַחֲלָה? 
 
"אֲנַחְנוּ אוֹהֲבִים אֶת הָרַעְיוֹן שֶׁאֲנַחְנוּ מְסוּגָּלִים לְשַׁפֵּר אֶת מַצָּבֵנוּ בְּאֶמְצָעוּת מַחְשָׁבָה.
כְּשֶׁאֵינֶנּוּ חָשִׁים בְּטוֹב אֲנַחְנוּ מַאֲמִינִים שֶׁאִם נְאַמֵּץ גִּישָׁה חִיּוּבִית נְשַׁפֵּר אֶת סִיכּוּיֵי הַהַחְלָמָה שֶׁלָּנוּ.
אֲנִי מְשׁוּכְנַעַת שֶׁזֶּה נָכוֹן.
אֲבָל הַחֶבְרָה לֹא מְקַבֶּלֶת מִקְרִים רַבִּים שֶׁבָּהֶם אֲנָשִׁים עוֹשִׂים אֶת הַהֶפֶךְ הַגָּמוּר - חוֹשְׁבִים בְּאוֹפֶן בִּלְתִּי מוּדָע שֶׁהֵם חוֹלִים.
אֲנַחְנוּ יוֹדְעִים שֶׁמֶּתַח נַפְשִׁי מַעֲלֶה אֶת לַחַץ הַדָּם, אֲבָל כַּמָּה אֲנָשִׁים מוּדָעִים לְכָךְ שֶׁרְגָשׁוֹת עֲלוּלִים לִגְרוֹם לְחוֹסֶר תִּפְקוּד חָמוּר בְּשָׁעָה שֶׁלֹּא קַיֶּימֶת מַחֲלָה גּוּפָנִית שֶׁיְּכוֹלָה לְהַסְבִּיר אוֹתוֹ? אִם הַחֶבְרָה הָיְיתָה מְקַבֶּלֶת אֶת הַמַּחֲלוֹת הַפְּסִיכוֹסוֹמָטִיּוֹת כְּמוֹ כָּל מַחֲלָה אַחֶרֶת, חוֹלִים רַבִּים הָיוּ מְקַבְּלִים טִיפּוּל נַפְשִׁי וּמַבְרִיאִים".