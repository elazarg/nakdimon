סוֹכְנוּת הַדֵּירוּג מוֹדִי'ס הוֹרִידָה הַיּוֹם בְּמַפְתִּיעַ אֶת אוֹפֶק דֵּירוּג הָאַשְׁרַאי שֶׁל גֶּרְמַנְיָה, הוֹלַנְד  וְלוּקְסֶמְבּוּרְג מִ"יַצִּיב" לְ"שְׁלִילִי" עַל רֶקַע הַחְרָפַת מַשְׁבֵּר הַחוֹבוֹת בְּאֵירוֹפָּה שֶׁמַּכְבִּיד עַל הַכַּלְכָּלוֹת  הַיַּצִּיבוּת שֶׁנּוֹתְרוּ בְּגוּשׁ הֵאִירוּ.
מוֹדִי'ס צִייְּנָה בְּהוֹדָעָתָהּ אֶת הַסִּיכּוּיִים הַגּוֹבְרִים לִיצִיאָתָהּ שֶׁל יָוָוֹן מִגּוּשׁ הֵאִירוּ שֶׁעֲלוּלָה לִגְרוֹם לְשׁוּרָה שֶׁל זַעֲזוּעִים בַּמַּעֲרֶכֶת הַפִינַנְסִית, שֶׁיִּהְיֶה נִיתָּן לִפְתּוֹר אוֹתָם בִּמְחִיר גָּבוֹהַּ מְאוֹד.
גֶּרְמַנְיָה, כְּמוֹ גַּם יֶתֶר הַמְּדִינוֹת שֶׁזּוֹכוֹת לַדֵּירוּג הַמּוּשְׁלָם שֶׁל "Aaa"  צְפוּיָה לְהַגְדִּיל אֶת הַתְּמִיכָה שֶׁלָּהּ בִּמְדִינוֹת כְּמוֹ סְפָרַד וְאִיטַלְיָה שֶׁמִּתְקַשּׁוֹת לְמַמֵּן אֶת גִּירְעוֹנוֹת  הָעֲנָק שֶׁלָּהֶן.
נֵטֶל הַחוֹבוֹת הֶעָצוּם שֶׁל מְדִינוֹת הָ-PIIGS מַכְבִּיד דַּוְוקָא עַל הַמְּדִינוֹת הַמְּדוֹרָגוֹת  בְּדֵירוּג אַשְׁרַאי מוּשְׁלָם וּמֵבִיא לִפְגִיעָה בַּדֵּירוּג שֶׁלָּהֶן.
לַמְרוֹת זֹאת, אִישְּׁרוּ בְּמוֹדִי'ס אֶת דֵּירוּג  הָאַשְׁרַאי הַמּוּשְׁלָם שֶׁל פִינְלַנְד, אֲבָל הִצְהִירָה כִּי כָּל אַרְבַּע הַמְּדִינוֹת הוּשְׁפְּעוּ בְּצוּרָה מַשְׁמָעוּתִית  מֵחוֹסֶר הַוַּודָּאוּת וְהַהַשְׁלָכוֹת שֶׁל מַשְׁבֵּר הַחוֹבוֹת.
בְּתוֹךְ כָּךְ, מִתְכַּוְּונִים בְּמוֹדִי'ס לִשְׁקוֹל אֶת  הַהִתְפַּתְּחוּיוֹת בְּגוּשׁ הֵאִירוּ וְאֶת הַהַשְׁפָּעָה שֶׁלָּהֶן עַל דֵּירוּג הָאַשְׁרַאי הַמּוּשְׁלָם שֶׁל אוֹסְטְרִיָּה וְצָרְפַת.
 אוֹפֶק הַדֵּירוּג שֶׁל צָרְפַת וְאוֹסְטְרִיָּה הוּרַד מִ"יַצִּיב" לְ"שְׁלִילִי" בְּחוֹדֶשׁ פֶבְּרוּאָר.
בְּכַוּוֹנַת מוֹדִי'ס  לִבְחוֹן עַד סוֹף הָרִבְעוֹן הַשְּׁלִישִׁי הָאֵם הַדֵּירוּג הַנּוֹכְחִי שֶׁל הַמְּדִינוֹת תּוֹאֵם אֶת הַמַּצָּב הַכַּלְכָּלִי  הַנּוֹכְחִי.
סוֹכְנוּת דֵּירוּג הָאַשְׁרַאי S&P הוֹרִידָה בַּשָּׁנָה שֶׁעָבְרָה אֶת דֵּירוּג הָאַשְׁרַאי שֶׁל אַרְהָ"ב מִ-AAA ל-+AA וְכֵן הַשָּׁנָה אֶת דֵּירוּג הָאַשְׁרַאי שֶׁל צָרְפַת לְאוֹתָהּ רָמָה.
בְּפוֹעַל, הוֹרָדַת הַדֵּירוּג לֹא הֶעֶלְתָה  אֶת עֲלוּיוֹת הַמִּימּוּן שֶׁל שְׁתֵּי הַמְּדִינוֹת אֶלָּא דַּוְוקָא הוֹרִידָה אוֹתָן.
הַלִּשְׁכָּה הַמֶּרְכָּזִית לִסְטָטִיסְטִיקָה  שֶׁל הָאִיחוּד הָאֵירוֹפִּי, דִּיוְּוחָה אֶתְמוֹל עַל כָּךְ שֶׁהַחוֹב הַמִּצְרָפִי שֶׁל מְדִינוֹת הַגּוּשׁ הִגִּיעַ לְ־88.2%  מֵהַתּוֹצָר בָּרִבְעוֹן הָרִאשׁוֹן שֶׁל הַשָּׁנָה.
זֹאת לְעוּמַּת 87.3% בָּרִבְעוֹן הַקּוֹדֵם.
כְּמוֹ כֵן, הַחוֹב הַמִּצְרָפִי  שֶׁל הָאִיחוּד הָאֵירוֹפִּי עָלָה מִ־82.5% לְ־83.4%.
עַל פִּי הַנְּתוּנִים, יָוָוֹן עוֹדֶנָּה שִׂיאָנִית הַחוֹב  בְּאֵירוֹפָּה עִם חוֹב בְּשִׁיעוּר שֶׁל 132.4% מֵהַתּוֹצָר.
אַחֲרֵי יָוָוֹן מְצוּיוֹת אִיטַלְיָה (123.3%),  פּוֹרְטוּגָל (111.7%) וְאִירְלַנְד (108.5%).
סְפָרַד הִגְדִּילָה אֶת הַחוֹב שֶׁלָּהּ בְּ־5% בְּתוֹךְ שְׁלוֹשָׁה  חוֹדָשִׁים בִּלְבַד, וְהוּא עוֹמֵד כָּעֵת עַל 72.1% מֵהַתּוֹצָר.
הַמַּשְׁמָעוּת הַקָּשָׁה שֶׁל נְתוּנִים אֵלֶּה הִיא אַחַת:  מַשְׁבֵּר הַחוֹבוֹת הָאֵירוֹפִּי לֹא נִפְתַּר, אֶלָּא רַק הוֹלֵךְ וּמַסְלִים.
הַתְּשׂוּאוֹת עַל אַגַ"ח סְפָרַדִּיּוֹת לְעֶשֶׂר  שָׁנִים שָׁבְרוּ שִׂיא חָדָשׁ וְהִגִּיעוּ לְרָמָה שֶׁל 7.34% - עֲלִיָּיה שֶׁל 0.12% לְעוּמַּת הַשִּׂיא הַקּוֹדֵם שֶׁנִּקְבַּע  רַק בְּיוֹם שִׁישִּׁי שֶׁעָבַר.
בְּמַהֲלַךְ יוֹם הַמִּסְחָר אֶתְמוֹל כְּבָר זִינְּקוּ הַתְּשׂוּאוֹת לְ־7.57%.
הַתְּשׂוּאוֹת עַל  אַגַ"ח סְפָרַדִּיּוֹת מְצוּיוֹת כְּבָר כַּמָּה יָמִים מֵעַל לָרָמָה הַמְּסוּכֶּנֶת שֶׁל 7%, כְּשֶׁבְּמַקְבִּיל חוֹזֵי הַבִּיטּוּחַ עַל  הַחוֹב הַסְּפָרַדִּי (CDS) עָלוּ גַּם כֵּן לְשִׂיא כָּל הַזְּמַנִּים - 634 נְקוּדּוֹת בָּסִיס.
הַמַּשְׁמָעוּת הִיא שֶׁעַל כָּל  10 מִילְיוֹן אֵירוֹ שֶׁל אַגַ"ח סְפָרַדִּיּוֹת שֶׁהַמַּשְׁקִיעַ יְבַקֵּשׁ לְבַטֵּחַ, הוּא יִידָּרֵשׁ לְשַׁלֵּם 634 אֶלֶף אֵירוֹ.
 חוֹסֶר הָאֵמוּן שֶׁל מַשְׁקִיעִים בָּאַגַ"ח הַסְּפָרַדִּיּוֹת מִתְחַזֵּק עַל רֶקַע הַהַסְלָמָה שֶׁל הַמַּצָּב בְּאֵירוֹפָּה בִּכְלָל  וּבִסְפָרַד בִּפְרָט - שָׁם הֵקִימָה הַמֶּמְשָׁלָה קֶרֶן חִילּוּץ מְיוּחֶדֶת עֲבוּר הַמְּחוֹזוֹת הָאוֹטוֹנוֹמִיִּים שֶׁהִגִּיעוּ  לְסַף פְּשִׁיטַת רֶגֶל.
בְּסוֹף הַשָּׁבוּעַ הָאַחֲרוֹן בִּיקֵּשׁ מְחוֹז וְלִנְסֶיהָ בַּמְּדִינָה סִיּוּעַ מֵהַשִּׁלְטוֹן הַמֶּרְכָּזִי,  וְעַל פִּי דִּיוּוּחִים בַּתִּקְשׁוֹרֶת הַסְּפָרַדִּית, צְפוּיִים לָלֶכֶת בְּעִקְבוֹתָיו שִׁישָּׁה מְחוֹזוֹת נוֹסָפִים.
מִדִּיוּוּחֵי  הַבַּנְק הַמֶּרְכָּזִי בִּסְפָרַד, הַמְּצוּיָה בְּמִיתּוּן מֵאָז הָרִבְעוֹן הָרִאשׁוֹן שֶׁל 2012, הַכַּלְכָּלָה בַּמְּדִינָה  מִתְכַּוֶּוצֶת בַּקֶּצֶב הוֹלֵךְ וְגוֹבֵר.
הַבְּעָיָה הִיא שֶׁבְּנִיגּוּד לְיָוָוֹן, אִירְלַנְד וּפוֹרְטוּגָל — שֶׁכְּבָר פָּנוּ  וּבִיקְּשׁוּ חִילּוּץ כּוֹלֵל מֵהָאִיחוּד הָאֵירוֹפִּי - לֹא בָּטוּחַ שֶׁסִּיּוּעַ מֵהָאִיחוּד יַצִּיל אֶת הַכַּלְכָּלָה הַסְּפָרַדִּית  הַגְּדוֹלָה.
בְּכָל מִקְרֶה, לַמְרוֹת שֶׁטֶף הַדִּיוּוּחִים הַשְּׁלִילִיִּים שַׂר הָאוֹצָר הַסְּפָרַדִּי לוּאִיס דֶּה־גִּינְדוּס  הִכְחִישׁ בְּתוֹקֶף כָּל אֶפְשָׁרוּת לְבַקָּשַׁת חֲבִילַת חִילּוּץ מַקִּיפָה לְאַרְצוֹ.