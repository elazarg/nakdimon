סְטִיבֶן אֶדְוִוין קִינְג (בְּאַנְגְּלִית: Stephen Edwin King; נוֹלַד בְּ-21 בְּסֶפְּטֶמְבֶּר 1947) הוּא סוֹפֵר אֲמֵרִיקָאִי פּוֹרֶה, הַכּוֹתֵב בְּעִיקָּר סִפְרֵי מֶתַח וְאֵימָה.
סְפָרָיו פּוֹפּוּלָרִיִּים מְאוֹד וְרַבִּים מֵהֶם הָיוּ לְרַבֵּי-מֶכֶר בֵּינְלְאוּמִּיִּים.
מֵעַל לְ-350 מִילְיוֹן עוֹתָקִים מֵהָרוֹמָנִים שֶׁל קִינְג נִמְכְּרוּ בְּרַחֲבֵי הָעוֹלָם, וּסְפָרָיו עוּבְּדוּ לְסִדְרוֹת טֵלֵוִויזְיָה וּלְסָרְטִי קוֹלְנוֹעַ מַצְלִיחִים.
בְּנוֹסָף כָּתַב קִינְג מִסְפַּר סְפָרִים וְסִיפּוּרִים קְצָרִים תַּחַת שֵׁם הָעֵט רִיצַ'רְד בָּכְמָן (Richard Bachman).

נוֹלַד בְּפּוֹרְטְלָנְד, מֵיְין, אַרְצוֹת הַבְּרִית.
בְּנָם שֶׁל נֶלִי רוּת וְדוֹנַלְד אֶדְוִוין קִינְג.
כְּשֶׁהָיָה בֶּן שְׁנָתַיִים, אָבִיו, שֶׁהָיָה סוֹחֵר יַמַּאי, נָטַשׁ אֶת מִשְׁפַּחְתּוֹ וְהָאֵם גִּידְּלָה לְבַדָּהּ אֶת קִינְג וְאֶת אָחִיו הַמְּאוּמָּץ דֶּיְיוִֹוֹיד.
הַמִּשְׁפָּחָה סָבְלָה מִקְּשָׁיִים כַּלְכָּלִיִּים רַבִּים לְאַחַר עֲזִיבַת הָאָב וְנָדְדָה בֵּין עָרִים שׁוֹנוֹת בְּוִויסְקוֹנְסִין, אִינְדִּיָאנָה וְקוֹנֵטִיקֵט.
כְּשֶׁקִּינְג הָיָה בֶּן 11, הוּא וּמִשְׁפַּחְתּוֹ חָזְרוּ לְמֵיְין שָׁם אִימּוֹ טִיפְּלָה בְּהוֹרֶיהָ עַד פְּטִירָתָם, וּלְאַחַר מִכֵּן אִמּוֹ שֶׁל קִינְג עָבְדָה בְּהַסְעָדָה בִּמְגוּרִים לַאֲנָשִׁים הַסּוֹבְלִים מִפִּיגּוּר שִׂכְלִי.

כְּיֶלֶד, קִינְג הָיָה עֵד לְמָוֶות שֶׁל אֶחָד מֵחֲבֵרָיו שֶׁנִּדְרַס עַל יְדֵי רַכֶּבֶת, אַךְ עַל פִּי דְּבָרָיו אֵין לוֹ זִיכָּרוֹן מֵהָאֵירוּעַ.
מִשְׁפַּחְתּוֹ מְעִידָה שֶׁלְּאַחַר הָאֵירוּעַ קִינְג חָזַר לְבֵיתוֹ בְּהֶלֶם, וּבְלִי יְכוֹלֶת לְדַבֵּר, וְרַק מְאוּחָר יוֹתֵר הֵבִינָה מִשְׁפַּחְתּוֹ אֶת אָשֵׁר אֵירַע.
מִסְפַּר פַּרְשָׁנִים טוֹעֲנִים שֶׁהָאֵירוּעַ הַמּוּדְחָק בְּאוֹפֶן בִּלְתִּי מוּדָע נוֹתֵן הַשְׁרָאָה לְקִינְג לִיצִירוֹתָיו הָאֲפֵלוֹת יוֹתֵר, אַךְ קִינְג מוֹחֶה עַל הָרַעְיוֹן.

הַהַשְׁרָאָה הָעִיקָּרִית שֶׁל קִינְג לְסִפְרֵי הָאֵימָה שֶׁלּוֹ מְתוֹאֶרֶת בְּסִפְרוֹ "רִיקּוּד הַמָּוֶות" שֶׁרָאָה אוֹר בְּ-1981.
בְּפֶרֶק בְּשֵׁם "הַשְׁהָיָה אוֹטוֹבִּיּוֹגְרָפִית מַרְטִיטָה", קִינְג מְסַפֵּר עַל דּוֹדוֹ, הַמּוֹצֵא בְּהַצְלָחָה מֵי תְּהוֹם בְּאֶמְצָעוּת עָנָף שֶׁל עֵץ תַּפּוּחַ, וְעַל כָּךְ שֶׁלְּפֶתַע הַהַגְשָׁמָה הָעַצְמִית שֶׁלּוֹ בְּנוֹגֵעַ לְחַיָּיו הִתְמַמְּשָׁה.
יֵשׁ כָּאן אָנָלוֹגְיָה לְחַיָּיו: בִּזְמַן שֶׁקִּינְג וְאָחִיו הַבְּכוֹר עַיְּינוּ בְּרִפְרוּף בִּסְפָרִים יְשָׁנִים בַּעֲלִייַּת הַגַּג שֶׁל בֵּיתָם, גִּילָּה קִינְג סֵפֶר בִּכְרִיכָה רַכָּה שֶׁל הָווֹארְד פִילִיפְּס לַאבְקְרָפְט, שֶׁהוּא אוֹסֵף סִיפּוּרִים קְצָרִים שֶׁל הַמְּחַבֵּר.
לְיָמִים הִתְבָּרֵר שֶׁזֶּהוּ סֵפֶר יָשָׁן שֶׁל אָבִיו.
עַל הַכְּרִיכָה יֵשׁ אִיּוּר שֶׁל מִפְלֶצֶת הַמִּסְתַּתֶּרֶת בַּמְּעָרָה בְּתוֹךְ נִבְכֵּי הַגֵּיהִנּוֹם, מִתַּחַת לְמַצֵּבָה.
הוּא תֵּיאֵר זֹאת:

"זֶה הָיָה הָרֶגַע בְּחַיַּי כְּשֶׁעֲנַף הַתַּפּוּחַ לְפֶתַע הִכָּה בְּחוֹזְקָה עַל הַקַּרְקַע.
כְּכָל שֶׁזֶּה נָגַע לִי, כְּבָר הָיִיתִי בְּדַרְכִּי."
קִינְג לָמַד בְּבֵית הַסֵּפֶר הַיְּסוֹדִי "דּוֹרְהָאם", וְסִייֵּם אֶת לִימּוּדָיו בְּבֵית הַסֵּפֶר "לִיסְבּוֹן פוֹלְס" שֶׁבְּמַיֵּין.
הוּא הִבִּיעַ עִנְיָין בְּזַ'אֲנֵר הָאֵימָה כְּבָר בִּתְקוּפַת לִימּוּדָיו בְּבֵית הַסֵּפֶר הַיְּסוֹדִי, וְהֵחֵל לִכְתּוֹב כְּתַחְבִּיב בִּתְקוּפַת לִימּוּדָיו.
אֶת מַאֲמָרָיו תָּרַם לְמָגָזִין שֶׁאָחִיו הוֹצִיא לָאוֹר.
לְאַחַר מִכֵּן הֵחֵל לִמְכּוֹר לַחֲבֵרָיו אֶת סִיפּוּרָיו, שֶׁהָיוּ מְבוּסָּסִים עַל סְרָטִים שֶׁרָאָה.
לְאַחַר שֶׁמּוֹרֵי בֵּית הַסֵּפֶר גִּילוּ זֹאת, נֶאֱלַץ קִינְג לְהַחֲזִיר אֶת כָּל רְוָוֹחָיו.
הַיְּצִירָה הָרִאשׁוֹנָה שֶׁל קִינְג שֶׁפּוּרְסְמָה בְּאוֹפֶן עַצְמָאִי הָיְיתָה "הָיִיתִי שׁוֹדֵד קְבָרִים מִתְבַּגֵּר".

בְּ-1966 הֵחֵל לִלְמוֹד אַנְגְּלִית בְּאוּנִיבֶרְסִיטַת מֵיְין, וְסִייֵּם בְּהַצְלָחָה אֶת לִימּוּדָיו בִּשְׁנַת 1970.
בְּמַהֲלַךְ לִימּוּדָיו כָּתַב טוּר בְּשֵׁם "מַשָּׂאִית הַזֶּבֶל שֶׁל סְטִיבֶן קִינְג" בְּעִיתּוֹן הַסְּטוּדֶנְטִים שֶׁל הָאוּנִיבֶרְסִיטָה.
נוֹסָף עַל כָּךְ הִשְׁתַּתֵּף בְּסַדְנַת כְּתִיבָה.
בְּאוֹתָם יָמִים עָבַד בַּעֲבוֹדוֹת מִזְדַּמְּנוֹת כְּדֵי לְמַמֵּן אֶת לִימּוּדָיו.
אֶת סִיפּוּרוֹ הַמִּקְצוֹעִי הָרִאשׁוֹן, סִיפּוּר קָצָר בְּשֵׁם "קוֹמָה מִזְּכוּכִית", מַכָּר בְּ-1967.
בְּאַרְכִיּוֹן הַסְּפָרִים שֶׁל אוּנִיבֶרְסִיטַת מֵיְין שְׁמוּרוֹת יְצִירוֹתָיו הַמּוּקְדָּמוֹת שֶׁל קִינְג.

לְאַחַר שֶׁסִּייֵּם בְּהַצְלָחָה אֶת לִימּוּדָיו בָּאוּנִיבֶרְסִיטָה וְקִיבֵּל תְּעוּדַת הוֹרָאָה, לֹא הִצְלִיחַ בְּאוֹפֶן מִיָּידִי לִמְצוֹא מִשְׂרַת הוֹרָאָה פְּנוּיָה, וְלָכֵן הִתְפַּרְנֵס בְּאֶמְצָעוּת מְכִירַת סִיפּוּרִים קְצָרִים לְמָגָזִין מֵיְין.
רַבִּים מֵהַסִּיפּוּרִים הַקְּצָרִים שֶׁכָּתַב בְּאוֹתָם יָמִים הִתְפַּרְסְמוּ בְּאוֹסֶף הַסִּיפּוּרִים הַקְּצָרִים שֶׁלּוֹ "מִשְׁמֶרֶת לַיְלָה".
בְּ-1971 הִתְחַתֵּן עִם טָאבִּיתָה סְפְּרוּס, יְדִידָתוֹ לְסַפְסַל הַלִּימּוּדִים מֵאוּנִיבֶרְסִיטַת מֵיְין.
בְּאוֹתוֹ הַסְּתָיו הוּעֲסַק כְּמוֹרֶה בְּאָקָדֶמְיַית הַאמְפְדֶן שֶׁבְּמַיֵּין.
גַּם בְּמֶשֶׁךְ קַרְיֵירַת הַהוֹרָאָה שֶׁלּוֹ הִמְשִׁיךְ לִתְרוֹם סִיפּוּרִים קְצָרִים לְמָגָזִינִים, וְגִיבֵּשׁ רַעֲיוֹנוֹת לְרוֹמָנִים.
בְּאוֹתָהּ הַתְּקוּפָה הִתְמַכֵּר לְאַלְכּוֹהוֹל, הִתְמַכְּרוּת שֶׁנִּמְשְׁכָה יוֹתֵר מֵעָשׂוֹר.

בִּשְׁנַת 1973, הָרוֹמָן הָרִאשׁוֹן שֶׁל קִינְג, קָארִי (בְּאַנְגְּלִית: Carrie) אוּשַּׁר עַל יְדֵי הַהוֹצָאָה לְאוֹר "דָּאבֶּלְדֶּיי".
מְאוּחָר יוֹתֵר, כְּשֶׁכָּתַב עַל הַסֵּפֶר, הִזְכִּיר כֵּיצַד נַעֲשָׂה כָּל כָּךְ מְיוֹאָשׁ כַּאֲשֶׁר נִיסָּה לְפַתֵּחַ אֶת הָרַעְיוֹן שֶׁל יַלְדָּה בַּעֲלַת יְכוֹלוֹת עַל-חוּשִׁיּוֹת לְרוֹמָן, עַד שֶׁהוּא זָרַק אֶת הַטְּיוּטָה הַמּוּקְדֶּמֶת לַפַּח שֶׁכֵּן הוּא חָשַׁב שֶׁהִיא יַלְדוּתִית מִדַּי, אַךְ אִשְׁתּוֹ מָנְעָה מִמֶּנּוּ לִזְנוֹחַ אֶת הָרַעְיוֹן וְהִפְצִירָה בּוֹ לְסַיְּימוֹ.
הוּא קִיבֵּל מִקְדָּמָה שֶׁל 2,500$ (סְכוּם זָעוּם לְרוֹמָן) אֲבָל הַסֵּפֶר זָכָה לְהַצְלָחָה יַחֲסִית, וְהָרְוָוֹחִים עָמְדוּ עַל 400,000$, כְּשֶׁחֲצִי מֵהַסְּכוּם הִגִּיעַ לַהוֹצָאָה לָאוֹר.
קִינְג וּמִשְׁפַּחְתּוֹ עָבְרוּ לְצָפוֹן מֵיְין מִפְּנֵי שֶׁמַּצָּבָהּ הַבְּרִיאוּתִי שֶׁל אִמּוֹ הִתְדַּרְדֵּר.
בְּאוֹתָהּ הַתְּקוּפָה קִינְג הֵחֵל לִכְתּוֹב סֵפֶר בְּשֵׁם "Second Coming".
מִיָּד אַחֲרֵי שֶׁהַסֵּפֶר "קָארִי" יָצָא לָאוֹר בְּ-1974, אִמּוֹ שֶׁל קִינְג נִפְטְרָה מִסַּרְטַן הָרֶחֶם.
דּוֹדָתוֹ אַמִּירְיָין קָרְאָה לָהּ אֶת הָרוֹמָן לִפְנֵי פְּטִירָתָהּ.
בְּאוֹתָהּ תְּקוּפָה קִינְג כָּתַב עַל בְּעָיוֹת הַשְּׁתִיָּיה שֶׁלּוֹ, וְהִתְוַודָּה שֶׁהָיָה שִׁיכּוֹר בִּזְמַן שֶׁקָּרָא אֶת הֶסְפֵּד אִמּוֹ בְּהַלְווֹיָיתָהּ.
שְׁמוֹ שֶׁל הַסֵּפֶר שֶׁכָּתַב בִּזְמַן שֶׁאִמּוֹ סָבְלָה מֵהַמַּחֲלָה שׁוֹנָה לְאַחַר מִכֵּן לְ-"Jerusalem's Lot", וּבְסוֹפוֹ שֶׁל דָּבָר יָצָא בַּשֵּׁם "Salem's Lot" בְּ-1975, הַסֵּפֶר מְסַפֵּר עַל עַרְפָּדִים הַמִּשְׁתַּלְּטִים עַל עֲיָירָה.
בְּ-1975 הוּא הִשְׁלִים אֶת הָרוֹמָן הָרְבִיעִי שֶׁלּוֹ, "הָעֶמְדָּה", אֲשֶׁר יָצְאָה לָאוֹר בְּ-1978.

לְאַחַר מוֹת אִמּוֹ, קִינְג וּמִשְׁפַּחְתּוֹ עָבְרוּ לְבּוֹלְדֶר, קוֹלוֹרָדוֹ, שָׁם כָּתַב קִינְג אֶת "הַנִּיצוֹץ" (בְּאַנְגְּלִית: The Shining) אֲשֶׁר יָצָא לָאוֹר בְּ-1977.
בִּסְתָיו 1977 קִינְג הִתְחִיל לְלַמֵּד כְּתִיבָה יְצִירָתִית בְּאוּנִיבֶרְסִיטַת מֵיְין.

בִּשְׁנוֹת הַ-70 הַמּוּקְדָּמוֹת קִינְג הֵחֵל בִּכְתִיבַת סִדְרַת סִיפּוּרִים בְּשֵׁם "הַמִּגְדָּל הָאָפֵל".
בְּמֶרְכָּזָהּ שֶׁל הָעֲלִילָה נִמְצָא רוֹנַלְד, אֶקְדוֹחַן בּוֹדֵד אֲשֶׁר נִמְצָא בְּמִרְדָּף אַחַר "הָאִישׁ בְּשָׁחוֹר".
הָעֲלִילָה מִתְרַחֶשֶׁת בְּעוֹלָם בָּדוּי, פְּרִי דִּמְיוֹנוֹ שֶׁל קִינְג, עוֹלָם אֲשֶׁר מִבְּחִינָה רַעְיוֹנִית נָע בֵּין "הָאָרֶץ הַתִּיכוֹנָה" שֶׁל ג'וֹן רוֹנַלְד רְעוּאֵל טוֹלְקִין לְבֵין עוֹלָם מִעַרְבוּן הַסְּפָּגֵטִי.
בַּהַתְחָלָה פּוּרְסְמוּ הַסִּיפּוּרִים בַּחֲמִישָּׁה חֲלָקִים בְּ"מָגָזִין הַפַנְטַזְיָה וְהַמַּדָּע בִּדְיוֹנִי" בֵּין הַשָּׁנִים 1977 וְ-1981.
בְּהֶמְשֵׁךְ הָרַעְיוֹן קָרַם עוֹר וְגִידִים, וְהַסִּיפּוּרִים הִתְפַּתְּחוּ לְשִׁבְעָה סִפְרֵי כְּרִיכָה קָשָׁה בְּסַדְרֵת "הַמִּגְדָּל הָאָפֵל", סְפָרִים שֶׁנִּכְתְּבוּ בְּמֶשֶׁךְ אַרְבָּעָה עֲשׂוֹרִים, הֵחֵל מֵ-1970 וְעַד 2004.

בְּ-1982 מוֹצִיא לְאוֹר בְּשֵׁם דּוֹנֶאל מ. גְּרַנְט הִדְפִּיס אֶת אוֹסֶף הַסִּיפּוּרִים בַּפַּעַם הָרִאשׁוֹנָה בְּיַחַד, בִּכְרִיכָה קָשָׁה עִם הֶדְפֵּסֵי צֶבַע, בְּשֵׁם "הַמִּגְדָּל הָאָפֵל: הָאֶקְדוֹחַן".
בַּיְּקוּם שֶׁבְּסִפְרוֹ שֶׁל קִינְג חוֹזֶרֶת שׁוּב וָשׁוּב הַטַּעֲנָה כִּי כָּל הָעוֹלָמוֹת וְהַיְּקוּמִים הַקַּיָּימִים נִשְׁעָנִים עַל יְקוּם אֶחָד בִּלְבַד, יְקוּם הַמּוֹבִיל אֶת כָּל הַנַּעֲשֶׂה, וִיקוּם זֶה שֶׁיִּקְבַּע מָה יִתְרַחֵשׁ בִּשְׁאַר הַיְּקוּמִים.
בִּיקוּם זֶה קַיָּים הַמִּגְדָּל הָאָפֵל.

בְּסִפְרוֹ הָרִאשׁוֹן בַּסִּדְרָה, רוֹלַנְד יוֹצֵא לְמַסָּע קָסוּם וְאָפֵל, לִמְצִיאַת הַמִּגְדָּל הָאָפֵל, אוֹתוֹ מִגְדָּל שֶׁקּוֹשֵׁר אֶת כָּל הָעוֹלָמוֹת יַחַד.
מַסָּעוֹ מַגִּיעַ לְקִיצּוֹ רַק בְּסִיּוּם הַסֵּפֶר הַשְּׁבִיעִי.

שְׁמוֹ שֶׁל כָּל פֶּרֶק הָיָה שֵׁם הַסִּיפּוּר שֶׁפּוּרְסַם קוֹדֶם לָכֵן בַּמָּגָזִין.
הֶיקֵּף הַהַדְפָּסָה הָרִאשׁוֹנִית הָיָה דַּל, כְּ-10,000 עוֹתָקִים, מִסְפָּר שֶׁגַּם בְּאוֹתָהּ הַתְּקוּפָה הָיָה נֶחֱשָׁב לְמוּעָט בְּיוֹתֵר.
בְּ-1980 הָרוֹמָן שֶׁל קִינְג - "יוֹרֶקֶת הָאֵשׁ" הוּדְפַּס בְּ-100,000 עוֹתָקִים, בַּהַדְפָּסָה הָרִאשׁוֹנָה שֶׁלּוֹ, וְהָרוֹמָן "כְּרִיסְטִין", אֲשֶׁר רָאָה אוֹר בְּ-1983 וְהוּדְפַּס בִּכְ-250,000 עוֹתָקִים, גַּם כֵּן בַּהַדְפָּסָה הָרִאשׁוֹנָה.
לַהַדְפָּסָה הָרִאשׁוֹנָה שֶׁל הָרוֹמָן לֹא קָדַם מַסַּע פִּרְסוּם וְיַחְצָנוּת, וְרַק חֲנוּיוֹת סְפָרִים מְסוּיָּמוֹת (לָרוֹב חֲנוּיוֹת שֶׁהִגְדִּירוּ עַצְמָן כַּחֲנוּיוֹת סִפְרֵי מַדָּע בִּדְיוֹנִי) הֶחֱזִיקוּ אֶת הַסֵּפֶר עַל הַמַּדָּף.
פְּרָט לְמִסְפָּר מְצוּמְצָם שֶׁל חֲנוּיוֹת, הַסֵּפֶר לֹא הָיָה זָמִין לִקְנִיָּיה.
הַסֵּפֶר הִתְפַּרְסֵם בְּאֶמְצָעוּת שְׁמוּעוֹת בִּלְבַד, בְּעִיקָּר בֵּין מַעֲרִיצָיו וְקוֹרְאָיו שֶׁל קִינְג, וּכְשֶׁכָּל 10,000 הָעוֹתָקִים נִמְכְּרוּ בֵּית הַדְּפוּס הִדְפִּיס עוֹד 10,000 עוֹתָקִים בִּלְבַד (1984).
גַּם מִסְפַּר הָעוֹתָקִים הַזֶּה לֹא הִסְפִּיק, וְהַבִּיקּוּשׁ לְרוֹמָן בְּקֶרֶב הַקּוֹרְאִים הָלַךְ וְגָדַל.

בְּ-1987 הַסֵּפֶר הַשֵּׁנִי בַּסִּדְרָה, "שְׁלִיפַת הַשְּׁלוֹשָׁה", רָאָה אוֹר.
בְּסֵפֶר זֶה רוֹנַלְד מְצָרֵף לְמַסָּעוֹ שׁוּתָּפִים נוֹסָפִים מֵהַמֵּאָה הַ-20, בְּאֶמְצָעוּת דְּלָתוֹת קוֹסְמִיּוֹת.
הַהַדְפָּסָה הָרִאשׁוֹנִית שֶׁל הַסֵּפֶר הָיְיתָה 30,000 עוֹתָקִים, מְסַפֵּר שֶׁעֲדַיִין נֶחֱשָׁב נָמוּךְ יַחֲסִית.
(הָרוֹמָן זֶה לְדוּגְמָה, יָצָא בְּ-1986 בַּ-1,000,000 עוֹתָקִים בְּהַדְפָּסָתוֹ הָרִאשׁוֹנָה).
קִינְג הֶאֱמִין שֶׁסִּדְרַת הַמִּגְדָּל הָאָפֵל תִּמְשׁוֹךְ רַק קָהָל מְצוּמְצָם מְאוֹד, וְהוּא הִתְנַגֵּד לְהַדְפִּיס אֶת הַסֵּפֶר בְּמִסְפַּר עוֹתָקִים גָּבוֹהַּ יוֹתֵר.
לְאַחַר מִכֵּן, כְּבָר בִּשְׁנוֹת הַ-80 הַמְּאוּחָרוֹת, בְּעִקְבוֹת לַחַץ מִצַּד הַמּוֹצִיאִים לְאוֹר וּמִמַּעֲרִיצָיו הָרַבִּים (בְּשָׁלָב זֶה הָיוּ פָּחוֹת מִ-50,000 עוֹתָקִים מוּדְפָּסִים, מוּל מִסְפָּר גָּדוֹל שֶׁל מַעֲרִיצִים שֶׁרָצוּ לִרְכּוֹשׁ אֶת הַסֵּפֶר) קִינְג הִסְכִּים לְהַדְפִּיס אֶת הַסְּפָרִים בְּכַמּוּת הֲמוֹנִית.

בִּתְחִילַּת שְׁנַת 2000 קִינְג שֶׁכָּתַב אֶת הַסֵּפֶר הַמְּקוֹרִי - "הָאֶקְדוֹחַן", כֵּיוֹוֹן שֶׁהִרְגִּישׁ שֶׁהַטּוֹן בַּסֵּפֶר הַמְּקוֹרִי, אֲשֶׁר יָצָא בְּ-1970, לֹא הִתְאִים לַטּוֹן שֶׁל הַסְּפָרִים הַמְּאוּחָרִים יוֹתֵר.
קִינְג הִרְגִּישׁ שֶׁסִּגְנוֹן כְּתִיבָתוֹ הִשְׁתַּנָּה בְּצוּרָה נִיכֶּרֶת בְּאוֹתָן 27 הַשָּׁנִים שֶׁעָבְרוּ.
הַגִּרְסָה הַחֲדָשָׁה שֶׁל הַסֵּפֶר רָאֲתָה אוֹר בְּ-2003, בְּמִסְפַּר עוֹתָקִים מְצוּמְצָם (גִּרְסַת אַסְפָנִים), וּלְסַפֵּר צוֹרַף סִיפּוּר קָצָר נוֹסָף, הַמִּתְרַחֵשׁ בָּעוֹלָם הַמִּגְדָּל הָאָפֵל בְּשֵׁם "הָאֲחָיוֹת הַקְּטַנּוֹת שֶׁל אַלּוּרְיָה".

בְּאוֹקְטוֹבֶּר 2005 קִינְג חָתַם עַל חוֹזֶה עִם מַארְוֶול קוֹמִיקְס בְּנוֹגֵעַ לְכַוּוֹנָתָם לְשַׁחְרֵר מִינִי סִדְרָה הַמִּתְרַחֶשֶׁת בְּעוֹלָם שֶׁיָּצַר בְּסִדְרַת הַמִּגְדָּל הָאָפֵל, בְּשֵׁם "הוּלַּדְתּוֹ שֶׁל הָאֶקְדוֹחַן".
הַסִּדְרָה, שֶׁתִּתְמַקֵּד בְּיָמָיו הַמּוּקְדָּמִים שֶׁל רוֹנַלְד, הַגִּיבּוֹר, לֹא נִכְתֶּבֶת עַל יָדִי קִינְג אֶלָּא עַל יְדֵי רוּבִּין פוֹרְת' (עֲלִילָה), פִּיטֶר דֶּיְיוִֹויד (תַּסְרִיט) וְגֶ'אי לִי (אָנִימַצְיָה).
הַפֶּרֶק הָרִאשׁוֹן יָצָא בְּ-7 בְּפֶבְּרוּאָר 2007, וּבְאוֹתוֹ הַיּוֹם קִינְג, דֶּיְיוִֹויד, לִי וְהָעוֹרֵךְ הָרָאשִׁי שֶׁל מַארְוֶול, ג'וֹ קָסָאדָה, חָתְמוּ עַל חוֹזֶה לַהֲפָצַת חוֹבְרוֹת הַקּוֹמִיקְס.
הַחוֹבֶרֶת נִמְכְּרָה בְּ-200,000 עוֹתָקִים, נָכוֹן לְמֵרְץ 2007.

בְּפֶבְּרוּאָר 2007 הוֹעַלְתָה שְׁמוּעָה בְּנוֹגֵעַ לְכַוּוֹנוֹתָיו שֶׁל יוֹצֵר סִדְרַת הַטֵּלֵוִויזְיָה "אֲבוּדִים", גֶ'יי גֶ'יי אַבְּרַהמְס, לְאַמֵּץ אֶת סִדְרַת הַמִּגְדָּל הָאָפֵל לִפְרוֹיֶקְט עַצְמָאִי, אַךְ מְאוּחָר יוֹתֵר אַבְּרַהמְס הִצְהִיר שֶׁהוּא מְוַותֵּר עַל הָרַעְיוֹן.

בְּסוֹף 1970 וּבִשְׁנוֹת הַשְּׁמוֹנִים הַמּוּקְדָּמוֹת, הוֹצִיא קִינְג לְאוֹר מִסְפַּר רוֹמָנִים קְצָרִים, כּוּלָּם תַּחַת שֵׁם עֵט בָּדוּי, "רִיצַ'רְד בַּאקְמָן".
הָרַעְיוֹן מֵאֲחוֹרֵי שֵׁם עֵט שׁוֹנֶה הָיָה לְפִי קִינְג, כְּדֵי שֶׁהוּא יִהְיֶה מְסוּגָּל לִמְדּוֹד אֶת עַצְמוֹ, וּבִכְדֵי לָדַעַת אִם הוּא מְסוּגָּל לְשַׁחְזֵר אֶת הַהַצְלָחָה שֶׁלּוֹ פַּעַם נוֹסֶפֶת.
קִינְג רָצָה לְסַפֵּק לְעַצְמוֹ תְּשׁוּבָה בְּנוֹגֵעַ לִשְׁאֵלַת הַהַצְלָחָה הַגְּדוֹלָה שֶׁלּוֹ.
לְטַעֲנָתוֹ, הוּא רָצָה לְהַשְׁתִּיק אֶת הַקּוֹל בְּרֹאשׁוֹ שֶׁנִּיקֵּר לוֹ בְּנוֹגֵעַ לְכָךְ שֶׁכָּל הַצְלָחָתוֹ אוּלַי מִקְרִית לַחֲלוּטִין.
סִיבָּה נוֹסֶפֶת הִיא שֶׁרוֹב חֶבְרוֹת הַהוֹצָאָה לְאוֹר אִישְּׁרוּ בְּאוֹתָן הַשָּׁנִים הוֹצָאַת סֵפֶר אֶחָד בִּלְבַד בְּשָׁנָה לְכָל סוֹפֵר.

רְצַ'ארְד בַּאקְמָן נֶחֱשַׂף כְּשֵׁם עֵט בָּדוּי שֶׁל קִינְג אַחֲרֵי עַקְשָׁנוּת מִצַּד מוּכָּר בַּחֲנוּת סְפָרִים בְּווֹשִׁינְגְּטוֹן בְּשֵׁם סְטִיב בְּרָאוּן.
בְּרָאוּן הִבְחִין בְּקַוֵּוי דִּמְיוֹן דּוֹמִים בֵּין קִינְג לְבַּאקְמָן, וּמְאוּחָר יוֹתֵר הִצְלִיחַ לְאַתֵּר רְשׁוּמוֹת שֶׁל מוֹצִיא לְאוֹר אֲשֶׁר מְאַמְּתוֹת שֶׁקִּינְג הוּא כּוֹתֵב אֶחָד הָרוֹמָנִים שֶׁל בַּאקְמָן.
לְאַחַר הַגִּילּוּי שׁוּחְרְרָה לַתִּקְשׁוֹרֶת הוֹדָעָה שֶׁהַסּוֹפֵר רִיצַ'רְד בַּאקְמָן נִפְטַר מִסַּרְטָן.
בְּ-1989 קִינְג הִקְדִּישׁ אֶת סִפְרוֹ "הַחֲצִי הָאָפֵל" לְרַיְצַ'רְד בַּאקְמָן, וּבְ-1996, כְּשֶׁסִּפְרוֹ שֶׁל קִינְג "דֶּסְפֶּרֵיְישֵׁן (עִיר וּשְׁמָהּ יֵיאוּשׁ)" יָצָא לָאוֹר יַחַד עִם סֵפֶר הַ"מַרְאָה" שֶׁלּוֹ, "הַמַּשְׁלִיטִים" - הַחֲתִימָה שֶׁל רִיצַ'רְד בַּאקְמָן נִרְאֲתָה עָלָיו.

בִּשְׁנַת 1987, חֲבֵרָיו שֶׁל קִינְג וּמִשְׁפַּחְתּוֹ הֶחֱלִיטוּ לִפְעוֹל בְּנוֹגֵעַ לְהִתְמַכְּרוּיוֹתָיו וְהוֹצִיאוּ מֵהַפַּח שֶׁל קִינְג פַּחִיּוֹת בִּירָה, בִּדְלֵי סִיגַרְיוֹת, קוֹקָאִין, דִּיַאזָפָּאם, אַלְפָרָאזוּלָאם, מָרִיחוּאָנָה כַּדּוּרֵי הַרְגָּעָה וּתְרוּפוֹת נֶגֶד צִינּוּן.
לְאַחַר שֶׁקִּינְג רָאָה מוּלוֹ אֶת כָּל הַסַּמִּים שֶׁהוּצְאוּ מֵהַפַּח הוּא הִפְסִיק אֶת הַכְחָשׁוֹתָיו, וּפָנָה לְקַבֵּל עֶזְרָה בְּנוֹגֵעַ לְהִתְמַכְּרוּתוֹ.
עַל פִּי דִּיוּוּחָיו, קִינְג נִשְׁאַר עַד הַיּוֹם פִּיכֵּחַ.

בְּ-19 בְּיוּנִי 1999, בִּסְבִיבוֹת הַשָּׁעָה 4:30 אַחַר הַצָּהֳרַיִים, קִינְג צָעַד בְּמַעֲלֵה גִּבְעָה בְּשׁוּלֵי כְּבִישׁ מָהִיר בְּמֶרְכַּז מֵיְין.
בְּאוֹתָהּ הָעֵת הַנַּהָג בְּרָיֶאן סָמִית' עָבַר בַּמָּקוֹם, הוּסַּח עַל יְדֵי כֶּלֶב הֲרוֹטְוַויְילֶר שֶׁלּוֹ שֶׁהָיָה בַּמּוֹשָׁב הָאֲחוֹרִי שֶׁל רֶכֶב הַטֶּנְדֵּר שֶׁלּוֹ, וּבְעִקְבוֹת כָּךְ סָטָה מֵהַמַּסְלוּל וּפָגַע בְּקִינְג.
קִינְג עָף לְמֶרְחָק שֶׁל כְּ-4 מְטָרִים מִשּׁוּלֵי הַכְּבִישׁ.
לְפִי הַדּוּ"חַ הַמִּשְׁטַרְתִּי, קִינְג נִפְגַּע מֵאָחוֹר, וְעֵדֵי הָרְאִיָּה שֶׁהָיוּ בַּמָּקוֹם טָעֲנוּ שֶׁהַנֶּהָג לֹא נָסַע מַהֵר.
לְעוּמַּת זֹאת, בַּאֲתָרוֹ שֶׁל קִינְג נִכְתַּב שֶׁהוּא נִפְגַּע מִלְּפָנִים.
כְּתוֹצָאָה מֵהַפְּגִיעָה קָרְסָה הָרֵיאָה הַיְּמָנִית שֶׁל קִינְג, וְהוּא סָבַל מִמִּסְפַּר שְׁבָרִים בְּרַגְלוֹ הַיְּמָנִית, יְרֵכוֹ, וּמִקֶּרַע בַּקַּרְקֶפֶת.

אַחֲרֵי חֲמִישָּׁה נִיתּוּחִים בַּעֲשָׂרָה יָמִים וּפִיזְיוֹתֵרַפְּיָה מְמוּשֶּׁכֶת, קִינְג הָיָה יָכוֹל לְהַמְשִׁיךְ אֶת כְּתִיבַת סִפְרוֹ "עַל הַכְּתִיבָה", אַף שֶׁהַשֶּׁבֶר בִּירֵכוֹ לֹא אִפְשֵׁר לוֹ לָשֶׁבֶת יוֹתֵר מִ-40 דַּקּוֹת רְצוּפוֹת, בִּגְלַל הַכְּאֵב הָעַז.
לְאַחַר כִּשְׁנָתַיִים, קִינְג סָבַל מִדַּלֶּקֶת רֵיאוֹת חֲמוּרָה מְאוֹד, כְּפוֹעַל יוֹצֵא מֵהַפְּגִיעָה בְּרִיאָתוֹ בְּמַהֲלַךְ הַתְּאוּנָה.

עוֹרֵךְ הַדִּין שֶׁל קִינְג קָנָה אֶת הַמְּכוֹנִית שֶׁל סְמִית' בְּ-1,500 דּוֹלָרִים לְאַחַר הָאֵירוּעַ, כְּדֵי לִמְנוֹעַ מִמֶּנָּה לְהִימָּכֵר בְּ-eBay.
מְאוּחָר יוֹתֵר הַמְּכוֹנִית רוּסְּקָה בַּאֲתָר גְּרִיטַת מְכוֹנִיּוֹת, וְזֹאת לְאַחַר שֶׁקִּינְג גָּרַם לָהּ נְזָקִים נִרְחָבִים בְּאֶמְצָעוּת מַחְבֵּט בֵּיְיסְבּוֹל.
בְּהֶמְשֵׁךְ קִינְג אָמַר בְּרֵאָיוֹן שֶׁהוּא רָצָה לַהֲרוֹס לַחֲלוּטִין אֶת הַמְּכוֹנִית בְּאֶמְצָעוּת פַּטִּישׁ.

תֵּיאוּר בִּדְיוֹנִי שֶׁל הַתְּאוּנָה מְתוֹאָר בַּסֵּפֶר הָאַחֲרוֹן מְסַדֶּרֶת "הַמִּגְדָּל הָאָפֵל".
בְּתֵיאוּר אֲשֶׁר בַּסֵּפֶר קַיֶּימֶת גַּם הַשִּׂיחָה בֵּין קִינְג לִסְמִית', בִּזְמַן שֶׁהוּא חִיכָּה לְקַבָּלַת הַטִּיפּוּל הָרְפוּאִי.

בְּ-2002, קִינְג הוֹדִיעַ עַל כַּוּוֹנָתוֹ לְהַפְסִיק לִכְתּוֹב, חֶלְקִית בְּעִקְבוֹת הַפְּגִיעוֹת הַפִיזִיּוֹת שֶׁסָּפַג בִּתְאוּנָה, פְּגִיעוֹת אֲשֶׁר הִפְרִיעוּ לוֹ בִּכְתִיבָתוֹ.
בְּרֵאָיוֹן לָעִיתּוֹן הָאָמֵרִיקָאִי "לוֹס אַנְגֵּ'לֶס טַיְימְס" אָמַר קִינְג:

"אַתָּה מַגִּיעַ לִנְקוּדָּה בָּהּ הִצְלַחְתָּ לְהַקִּיף אֶת כָּל קָצוֹת הַחֶדֶר, מִפֹּה אַתָּה יָכוֹל לַחֲזוֹר אָחוֹרָה לִמְקוֹמוֹת שֶׁכְּבָר הָיִיתָ בָּהֶם וּבְסוֹפוֹ שֶׁל דָּבָר לְמַחְזֵר אֶת עַצְמְךָ.
אָמַרְתִּי אֶת מָה שֶׁהָיִיתִי צָרִיךְ לוֹמַר.
מִנְּקוּדָּה זוֹ יֵשׁ בְּרֵירָה, אוֹ לְהַמְשִׁיךְ הָלְאָה אוֹ לוֹמַר שֶׁעָזַבְתִּי כְּשֶׁאֲנִי עֲדַיִין בַּשִּׂיא".

מֵאָז הוֹדָעָתוֹ קִינְג הִמְשִׁיךְ לִכְתּוֹב, אֲבָל הִצְהִיר בַּאֲתָרוֹ הָרִשְׁמִי:

"אֲנִי כּוֹתֵב, אֲבָל אֲנִי כּוֹתֵב בְּקֶצֶב אִטִּי הַרְבֵּה יוֹתֵר מִקּוֹדֶם לָכֵן, וַאֲנִי חוֹשֵׁב שֶׁאִם יִהְיֶה לִי מַשֶּׁהוּ בֶּאֱמֶת בֶּאֱמֶת טוֹב, אֲנִי אֶהְיֶה מוּכָן לְפַרְסְמוֹ מְכַוֵּון שֶׁהַפִּרְסוּם מַרְגִּישׁ כְּמוֹ הַשָּׁלָב הָאַחֲרוֹן וְהַהֶכְרֵחִי שֶׁל תַּהֲלִיךְ הַיְּצִירָה.
לְפַרְסֵם יְצִירָה כְּדֵי שֶׁאֲנָשִׁים יִהְיוּ יְכוֹלִים לִקְרוֹא אוֹתָהּ, כְּדֵי לְקַבֵּל פִידְבֵּקִים וּבִכְדֵי שֶׁאֲנָשִׁים יְדַבְּרוּ עָלֶיהָ אֶחָד עִם הַשֵּׁנִי וְאִיתְּךָ, הַכּוֹתֵב.
אַף עַל פִּי שֶׁיְּכוֹלֶת הַהַמְצָאָה שֶׁלִּי הוּאֲטָה בְּמַהֲלַךְ הַשָּׁנִים, אֲבָל כָּךְ זֶה אָמוּר לִהְיוֹת".

בִּשְׁנַת 2000 פִּרְסֵם קִינְג סֵפֶר בְּהֶמְשֵׁכִים בָּאִינְטֶרְנֵט בְּשֵׁם "הַצֶּמַח".
הַסֵּפֶר לֹא הוּדְפַּס בְּשׁוּם שָׁלָב.
בַּתְּחִילָּה חָשְׁבוּ שֶׁקִּינְג בָּחַר לְפַרְסֵם אֶת הָרוֹמָן בְּאֶמְצָעוּת הָאִינְטֶרְנֵט מִפְּנֵי שֶׁהַמְּכִירוֹת הָיוּ כּוֹשְׁלוֹת, אַךְ מְאוּחָר יוֹתֵר קִינְג אָמַר שֶׁפָּשׁוּט נִגְמְרוּ לוֹ הָרַעֲיוֹנוֹת.
בְּ-2006, קִינְג פִּרְסֵם סֵפֶר אֵימָה אַפּוֹקָלִיפְּטִי בַּשֵּׁם "סֵלוֹלָרִי".

בְּ-15 בְּאוֹגוּסְט 2007 נֶחֱשַׁד קִינְג בְּ"וַונְדָּלִיזְם" בַּחֲנוּת סְפָרִים בְּאוֹסְטְרַלְיָה, מִפְּנֵי שֶׁהוּא לִכְאוֹרָה נִרְאֶה "מַשְׁחִית" סְפָרִים בִּמְדוֹר הַמַּדָּע בִּדְיוֹנִי.
בַּהֶמְשֵׁךְ הִתְבָּרֵר שֶׁקִּינְג פָּשׁוּט חָתַם עַל הַסְּפָרִים שֶׁלּוֹ.

בְּ-2008 פִּרְסֵם קִינְג אֶת הַסֵּפֶר "דּוּמָא קִי" וְאוֹסֶף סִיפּוּרִים קָצָר בְּשֵׁם "בְּדִיּוּק אַחֲרֵי הַשְּׁקִיעָה" שֶׁהֵכִיל 13 סִיפּוּרִים קְצָרִים.

בִּשְׁנַת 2009, קִינְג פִּרְסֵם שְׁנֵי סְפָרִים חֲדָשִׁים.
רוֹמָן אֶחָד בְּשֵׁם "Ur" (לֹא תּוּרְגַּם לְעִבְרִית), שֶׁנִּכְתַּב בִּלְעָדִית עֲבוּר אָמָזוֹן קִינְדֶּל, וְנִיתָּן לִרְכִישָׁה רַק בְּאֶמְצָעוּת אָמָזוֹן.
הַשֵּׁנִי הוּא סֵפֶר-שֵׁמַע בְּשֵׁם "Road Rage", סֵפֶר אֲשֶׁר כּוֹלֵל בְּתוֹכוֹ אֶת הַסִּיפּוּר הַקָּצָר שֶׁל רִיצַ'רְד מֶתָטְסוֹן בְּשֵׁם "Duel", וְאֶת הַמֶּחֱווֹה שֶׁל קִינְג לְסִיפּוּר זֶה בְּשֵׁם "Throttle", סִיפּוּר שֶׁנִּכְתַּב מֵחָדָשׁ עַל יְדֵי בְּנוֹ שֶׁל קִינְג - ג'וֹ הִיל.

סֵפֶר חָדָשׁ יוֹתֵר שֶׁל קִינְג נִקְרָא "מִתַּחַת לַכִּיפָּה", שֶׁהוּא סֵפֶר לֹא גָּמוּר אֲשֶׁר קִינְג נִיסָּה לִכְתּוֹב פַּעֲמַיִים מֵאָז 1970.
הַסֵּפֶר יָצָא לָאוֹר בְּ-10 בְּנוֹבֶמְבֶּר 2009.
זֶה הַסֵּפֶר הָאָרוֹךְ בְּיוֹתֵר שֶׁקִּינְג כָּתַב מֵאָז סִפְרוֹ "זֶה", וְאוֹרְכוֹ בַּגִּרְסָה הָעִבְרִית הוּא 1,022 עַמּוּדִים.

בְּאַפְּרִיל שֶׁל שְׁנַת 2011 פִּרְסֵם קִינְג נוֹבֵלָה בְּשֵׁם "Blockade Billy" שֶׁיָּצְאָה לָאוֹר בְּהוֹצָאָה לָאוֹר קְטַנָּה וְעַצְמָאִית בְּשֵׁם "Cemetery Dance Publications".
בַּהֶמְשֵׁךְ פּוּרְסְמָה הַנּוֹבֵלָה בְּמַתְכּוֹנֶת כְּרִיכָה רַכָּה בְּהוֹצָאַת "סַיְימוֹן וְשׁוּסְטֶר".

בְּנוֹבֶמְבֶּר 2010 יָצָא לָאוֹר סִפְרוֹ אֲפֵלָה מוּחְלֶטֶת, אֵין כּוֹכָבִים שֶׁהוּא אוֹסֶף שֶׁל אַרְבַּע נוֹבֶלוֹת.

בְּ-8 בְּנוֹבֶמְבֶּר 2011 יָצָא לָאוֹר הַסֵּפֶר "22/11/63", הַמְּתָאֵר נוֹסֵעַ בִּזְמַן שֶׁיּוֹצֵא לְמַסָּע בְּמַטָּרָה לְהַצִּיל אֶת הַנָּשִׂיא קֵנֵדִי מֵהַהִתְנַקְּשׁוּת.

בִּשְׁנַת 2012 יָצָא לָאוֹר הַסֵּפֶר הַשְּׁמִינִי בְּסִדְרַת הַמִּגְדָּל הָאָפֵל, "הָרוּחַ בְּחוֹר הַמַּנְעוּל" ("The Wind Through the Keyhole"), שֶׁמִּתְרַחֵשׁ כְרוֹנוֹלוֹגִית בֵּין הַסֵּפֶר הָרְבִיעִי לַחֲמִישִׁי.
בְּאוֹתָהּ שָׁנָה פּוּרְסַם גַּם סִפְרוֹ "יְרִיד הַשַּׁעֲשׁוּעִים" ("Joyland").

בְּסֶפְּטֶמְבֶּר 2013 הוֹצִיא קִינְג אֶת הַסֵּפֶר "דּוֹקְטוֹר סְלִיפּ" ("Doctor Sleep") שֶׁמְּהַוֶּוה הֶמְשֵׁךְ לְסִפְרוֹ הַקְּלָאסִי "הַנִּיצוֹץ" מֵ-1977.

בְּיוּנִי 2013 פִּרְסֵם קִינְג אֶת הַסֵּפֶר "מַר מֶרְצֵדֶס" ("Mr. Mercedes"), שֶׁהָפַךְ בַּהֶמְשֵׁךְ לַחֶלְקָה הָרִאשׁוֹן שֶׁל טְרִילוֹגְיַית סְפָרִים.
הַחֵלֶק הַשֵּׁנִי, "כָּל הַמּוֹצָא זוֹכֶה" ("Finders Keepers") יָצָא לָאוֹר בְּיוּנִי 2015, וְהַחֵלֶק הַשְּׁלִישִׁי,"סוֹף הַמִּשְׁמֶרֶת" ("End of Watch"), יָצָא לָאוֹר בְּיוּנִי 2016.

בְּנוֹבֶמְבֶּר 2015 יָצָא לָאוֹר הָאוֹסֶף הָעֲשִׂירִי שֶׁל סִיפּוּרָיו הַקְּצָרִים שֶׁל קִינְג, "The Bazaar of Bad Dreams".
הַסֵּפֶר זָכָה לְבִיקּוֹרוֹת טוֹבוֹת וְנִמְכַּר הֵיטֵב .

בִּשְׁנַת 2018 יָצָא לָאוֹר סִפְרוֹ "יְפֵהפִיּוֹת נָמוֹת", הַסֵּפֶר נִכְתַּב בְּשִׁיתּוּף בְּנוֹ אוֹוֶן קִינְג, בְּהוֹצָאַת מוֹדָן.

כְּתִיבָתוֹ שֶׁל קִינְג יְדוּעָה בְּעִיקָּר בְּשֶׁל יְכוֹלְתּוֹ לָשִׂים דָּגֵשׁ עַל הַדְּבָרִים הַקְּטַנִּים, שֶׁבְּסוֹפוֹ שֶׁל דָּבָר מְעַצְּבִים אֶת הַדְּמוּיוֹת וְאֶת קַו הָעֲלִילָה.
רַבִּים מִסְּפָרָיו שֶׁל קִינְג, שֶׁלִּכְאוֹרָה מְנוּתָּקִים לַחֲלוּטִין אֶחָד מֵהַשֵּׁנִי, מִתְבָּרְרִים כִּמְחוּבָּרִים בְּקַוֵּוי עֲלִילָה כָּלְשֶׁהֵם, לָרוֹב בְּאֶמְצָעוּת דְּמוּיוֹת מִשְׁנִיּוֹת, עָרִים בִּדְיוֹנִיּוֹת זֵהוֹת, וְעוֹד.
עָרִים אֵלּוּ לָרוֹב שׁוֹכְנוֹת בִּמְדִינַת מֵיְין, מוֹלַדְתּוֹ וּמְקוֹם חַיָּיו שֶׁל קִינְג, לְדוּגְמָה הָעִיר הַבִּדְיוֹנִית דְּרִי, שֶׁרַבִּים מִסִּיפּוּרָיו מִתְרַחֲשִׁים בָּהּ.
סְפָרָיו שֶׁל קִינְג שׁוֹפְעִים בָּאִזְכּוּרִים בְּנוֹגֵעַ לַהִיסְטוֹרְיָה וְלַתַּרְבּוּת שֶׁל אָמֵרִיקָה, בִּמְיוּחָד בַּפָּן הָאָפֵל וְהַמַּחֲרִיד לְעִיתִּים.
אִזְכּוּרִים אֵלּוּ מִתְבַּטְּאִים לָרוֹב בְּאֶמְצָעוּת סִיפּוּרִים עַל הֶעָבָר שֶׁל הַדְּמוּיוֹת הַמְּתוֹאָרוֹת בִּסְפָרָיו, סִיפּוּרִים אֲשֶׁר מַסְבִּירִים אֶת פַּחֲדֵיהֶם.

סִגְנוֹן כְּתִיבָתוֹ שֶׁל קִינְג יָדוּעַ בְּעִיקָּר בְּשֶׁל תִּחְכּוּמוֹ הָרַב, וְהָאוֹפֶן הָאָפֵל שֶׁבּוֹ הַדְּבָרִים מוּצָּגִים.
הַרְבֵּה מִסְּפָרָיו עוֹסְקִים בְּנוֹשְׂאִים פֶּשַׁע, אַלִּימוּת, מִלְחָמָה, גִּזְעָנוּת וְהָעַל טִבְעִי.
קִינְג נוֹטֶה לְהִיכָּנֵס לְנִבְכֵּי נִשְׁמוֹתֵיהֶן שֶׁל דְּמוּיוֹתָיו בִּסְפָרָיו, וּבְאֶמְצָעוּת כָּךְ לְבַקֵּר אֶת הַחֶבְרָה, וְלַחֲשׂוֹף לִדְבָרָיו, אֶת אוֹפְיוֹ הָאֲמִיתִּי שֶׁל הָאָדָם.
סְפָרָיו שֶׁל קִינְג יְדוּעִים בְּשֶׁל הָאַפְלוּלִיּוּת בָּהּ הַדְּבָרִים מוּצָּגִים, בְּאוֹפֶן קַר, קוֹדֵר, וְכֵן.
כְּתִיבָתוֹ שֶׁל קִינְג נוֹדַעַת גַּם בְּשֶׁל דּוּ הָעֶרְכִּיּוּת שֶׁנִּיתָּן לִמְצוֹא בְּסִיפּוּרָיו.
קִינְג לְעוֹלָם לֹא מְבַקֵּר אוֹ מַבִּיעַ דֵּעָה בְּאוֹפֶן יָשִׁיר, אֶלָּא רַק בְּאֶמְצָעוּת הַדְּמוּיוֹת וְהַסִּיפּוּר.
לְעִיתִּים הַדְּמוּת עוֹבֶרֶת שִׁינּוּי, בִּפְעָמִים אֲחֵרוֹת הַמְּצִיאוֹת אֵלֶיהָ הַדְּמוּת נִזְרֶקֶת גּוֹרֶרֶת מַחְשָׁבָה מִצַּד הַקּוֹרֵא.
עַל פִּי הַמְּבַקְּרִים, סְפָרָיו שֶׁל קִינְג חוֹתְרִים לְתַכְלִית מְסוּיֶּמֶת, וְגוֹרְרִים אֶת הַקּוֹרֵא לְמַחֲשָׁבָה מַעֲמִיקָה בְּנוֹגֵעַ לְעִנְיָין אוֹתוֹ בּוֹחֵר קִינְג לְהַעֲלוֹת בַּסִּיפּוּר.

קִינְג תּוֹפֵס אֶת תַּפְקִיד הַמְּסַפֵּר בִּסְפָרָיו, לְעִיתִּים בְּתוֹר עַצְמוֹ, וְנוֹהֵג לְהִתְיַיחֵס לְקוֹרְאָיו כְּאֶל "חֲבֵרִים וּשְׁכֵנִים", אוֹ "קוֹרְאַיי הַקְּבוּעִים".
סִגְנוֹן זֶה קַיָּים בְּרַבִּים מִסְּפָרָיו.
לִדְבָרָיו, לְקִינְג יֵשׁ נוּסְחָה מְאוֹד פְּשׁוּטָה לִכְתִיבָה טוֹבָה: "תִּקְרְאוּ וְתִכְתְּבוּ כְּשֵׁשׁ שָׁעוֹת בַּיּוֹם.
אִם אַתֶּם לֹא יְכוֹלִים לִמְצוֹא אֶת הַזְּמַן לְזֶה, אַל תִּצְפּוּ לִהְיוֹת כּוֹתְבִים טוֹבִים." קִינְג מְסַפֵּר שֶׁהוּא כּוֹתֵב כָּל יוֹם בִּמְמוּצָּע 2,000 מִילִּים, וְלֹא הוֹלֵךְ לִישׁוֹן עַד שֶׁהוּא לֹא מַגִּיעַ לָרַף הַזֶּה.
לְקִינְג יֵשׁ גַּם הַגְדָּרָה לְכִישְׁרוֹן כְּתִיבָה: "אִם כַּתָּבַת מַשֶּׁהוּ וְקִיבַּלְתָּ עָלָיו תַּשְׁלוּם בְּהַמְחָאָה, וְאִם פָּדִיתָ אֶת הַהַמְחָאָה וְהִיא לֹא חָזְרָה, וְאִם שִׁילַּמְתָּ אֶת חֶשְׁבּוֹן הַחַשְׁמַל עִם הַכֶּסֶף הַזֶּה - אֲנִי מַחֲשִׁיב אוֹתְךָ לְאָדָם כִּישְׁרוֹנִי".

הַסִּגְנוֹן שֶׁל קִינְג מְאוּפְיָין בֵּין הַיֶּתֶר בַּקְּפִיצוֹת בֵּין הֶעָתִיד לְעֵבֶר, פִּיתּוּחַ דְּמוּיוֹת עֲמוּקּוֹת, וְסוֹף עִם עֲקוּמָּה עֲלִילָתִית בְּכָל פֶּרֶק.
קִינְג לְעִיתִּים מִשְׁתַּמֵּשׁ בַּחֲבֵרָיו כְּבָסִיס לַדְּמוּיוֹת בִּסְפָרָיו, וְנוֹהֵג לְאַזְכֵּר סִפְרֵי מַדָּע בִּדְיוֹנִי שֶׁהוּא אוֹהֵב, אֲשֶׁר הִשְׁפִּיעוּ עָלָיו כְּסוֹפֵר.
כְּשֶׁנִּשְׁאַל לָמָּה הוּא כּוֹתֵב, עָנָה קִינְג: "הַתְּשׁוּבָה פְּשׁוּטָה לְמַדַּי - לֹא נוֹעַדְתִּי לַעֲשׂוֹת שׁוּם דָּבָר אַחֵר.
הַיִּיעוּד שֶׁלִּי הוּא לִכְתּוֹב סִיפּוּרִים, וַאֲנִי אוֹהֵב לִכְתּוֹב סִיפּוּרִים, זֶה לָמָּה אֲנִי מַמְשִׁיךְ לַעֲשׂוֹת אֶת זֶה.
אֲנִי בֶּאֱמֶת לֹא יָכוֹל לְדַמְיֵין אֶת עַצְמִי עוֹשֶׂה מַשֶּׁהוּ אַחֵר, וַאֲנִי לֹא יָכוֹל לְדַמְיֵין (אֶת עַצְמִי) לֹא עוֹשֶׂה אֶת מָה שֶׁאֲנִי עוֹשֶׂה." קִינְג גַּם נִשְׁאַל מַדּוּעַ הוּא כּוֹתֵב סִיפּוּרִים מַבְעִיתִים, וְהוּא עָנָה לַמְּרַאֲיֵין בַּשְּׁאֵלָה: "לָמָּה אַתָּה מַנִּיחַ שֶׁיֵּשׁ לִי בְּרֵרָה?"

קִינְג טוֹעֵן שֶׁהַסּוֹפֵר רִיצַ'רְד מַתְ'סוֹן הוּא הַסּוֹפֵר שֶׁהִשְׁפִּיעַ עָלָיו בְּיוֹתֵר בֶּהֱיוֹתוֹ כּוֹתֵב.
קִינְג, בְּדוֹמֶה לְמַתְ'סוֹן מְשַׁלֵּב דְּמוּיוֹת בְּאֶמְצָעוּת קַרְיָינוּת בְּגוּף שְׁלִישִׁי.
קִינְג מַגְדִּיר עַצְמוֹ כְּמַעֲרִיץ מוּשְׁבָּע שֶׁל הָוָוארְד פִילִיפְּס לַאבְקְרָפְט, וְטָעַן לֹא פַּעַם שֶׁהִשְׁפִּיעַ עָלָיו הָמוֹן, הֵן בְּסִגְנוֹן הַכְּתִיבָה וְהֵן בְּעֶצֶם הֱיוֹתוֹ סוֹפֵר.
קִינְג גַּם מִתְיַיחֵס אֶל לַאבְקְרָפְט בְּסִפְרוֹ "Danse Macabre" (תַּרְגּוּם: רִיקּוּד הַמָּוֶות), וּבְעוֹד מִסְפַּר סְפָרִים.
הַשְׁפָּעָתוֹ שֶׁל לַאבְקְרָפְט נִיכֶּרֶת עַל קִינְג בְּעִיקָּר בַּהַמְצָאוֹת הַבִּיזָארִיּוֹת שֶׁנִּיתָּן לִמְצוֹא בִּסְפָרָיו, קְשָׁרִים עֲדִינִים בֵּין סִיפּוּרָיו, תַּמְלִילֵי הַמִּשְׁפָּט וְהַסִּיפֶּר.
נִיתָּן לְהַרְגִּישׁ גַּם בְּהַשְׁפָּעָתוֹ שֶׁל בְּרָם סְטוֹקֵר בְּסִגְנוֹן כְּתִיבָתוֹ שֶׁל קִינְג, בִּמְיוּחָד בְּסִפְרוֹ "Salem's Lot".

קִינְג הוּא גַּם מַעֲרִיץ גָּדוֹל שֶׁל ג'וֹן מֶקְדּוֹנַלְד, וְהִקְדִּישׁ אֶת סִפְרוֹ "Sun Dog" לְמֶקְדוֹנַלְד, וְכָתַב "אֲנִי מִתְגַּעְגֵּעַ אֵלֶיךָ, חָבֵר וָתִיק".
מֶקְדּוֹנַלְד גַּם כָּתַב אֶת הַהַקְדָּמָה לְסַפֵּר "Night Shift" (תַּרְגּוּם: מִשְׁמֶרֶת לַיְלָה) שֶׁל קִינְג.

בְּ-1987 קִינְג פִּרְסֵם בְּאֶמְצָעוּת Philtrum Press (בֵּית הוֹצָאָה לָאוֹר בְּבַעֲלוּתוֹ) סֵפֶר שֶׁל דּוֹן רוֹבֶּרְטְסוֹן בְּשֵׁם "The Ideal, Genuine Man".
בְּהֶעָרוֹת הַהַקְדָּמָה לְסֵפֶר קִינְג כָּתַב: "דּוֹן רוֹבֶּרְטְסוֹן הָיָה, וְעוֹדוֹ אֶחָד מִשְּׁלוֹשֶׁת הַכּוֹתְבִים שֶׁנָּתְנוּ לִי הַשְׁרָאָה כְּאָדָם צָעִיר אֲשֶׁר נִיסָּה לִהְיוֹת סוֹפֵר".
(שְׁנֵי הָאֲחֵרִים הֵם רִיצַ'רְד מַתְ'סוֹן וְג'וֹן מֶקְדּוֹנַלְד).

בְּרֵאָיוֹן לְ-Amazon.com אָמַר קִינְג שֶׁהַסֵּפֶר הַיְּחִידִי שֶׁהוּא מִצְטַעֵר שֶׁהוּא לֹא מְחַבְּרוֹ הוּא "בַּעַל זְבוּב" מֵאֵת וִילְיָאם גּוֹלְדִינְג.

בְּרֵאָיוֹן עִם קִינְג אֲשֶׁר פּוּרְסַם בַּמָּגָזִין USA Weekend בְּמֵרְץ 2009, קִינְג אָמַר: "אֲנָשִׁים רוֹאִים סוֹפְרִים שֶׁהֵם אוֹהֲבִים כְּמַשְׁאָב שֶׁאֵין לוֹ תַּחֲלִיף.
גַּם אֲנִי.
אֶלְמוֹר לֶנַארְד, בְּכָל יוֹם שֶׁאֲנִי מִתְעוֹרֵר - בְּלִי לְהִישָּׁמַע חוֹלָנִי, אַף עַל פִּי שֶׁחוֹלָנִיּוּת הִיא דֶּרֶךְ חַיַּי - וְלֹא רוֹאָה מוֹדַעַת אֵבֶל שֶׁלּוֹ בָּעִיתּוֹן, אֲנִי חוֹשֵׁב לְעַצְמִי, "נֶהֱדָר! הוּא סָבִיר לְהַנִּיחַ עוֹבֵד אֵיפֹשֶׁהוּ.
הוּא הוֹלֵךְ לְהָפִיק סֵפֶר נוֹסָף, וְלִי יִהְיֶה סֵפֶר נוֹסָף לִקְרוֹא".
מִפְּנֵי שֶׁאִם הוּא יֵלֵךְ, אֵין אַף אֶחָד אַחֵר".

סְרָטִים וּסְדָרוֹת הַמְּבוּסָּסִים עַל סְפָרָיו
רַבִּים מִסְּפָרָיו שֶׁל קִינְג הָפְכוּ לְסִרְטֵי קוֹלְנוֹעַ מַצְלִיחִים, אוֹ סְדָרוֹת וּמִינִי-סִדְרוֹת טֵלֵוִויזְיָה.
בְּנִיגּוּד לְסוֹפְרִים אֲחֵרִים, לְקִינְג לֹא מַפְרִיעַ שֶׁהַתַּסְרִיט שׁוֹנֶה מֵהַסֵּפֶר הַמְּקוֹרִי.
קִינְג נוֹהֵג לְהַשְׁווֹת בֵּין סְפָרָיו וּסְרָטִים אֲשֶׁר מְבוּסָּסִים עַל סְפָרָיו כְּ"תַּפּוּחִים וְתַפּוּזִים, שְׁנֵיהֶם טְעִימִים, אֲבָל מְאוֹד שׁוֹנִים".
הַפַּעַם הַיְּחִידָה הַיּוֹצֵאת מִן הַכְּלָל הָיְיתָה בַּסֶּרֶט "הַנִּיצוֹץ", אֲשֶׁר יָצָא בְּ-1980, וּבַסֶּרֶט "מְכַסֵּחַ הַדֶּשֶׁא" (קִינְג תָּבַע בִּדְרִישָׁה לְהָסִיר אֶת שְׁמוֹ מֵהַכּוֹתָרוֹת).
קִינְג לָמַד לְהַעֲרִיךְ מְאוֹד אֶת עֲבוֹדָתוֹ שֶׁל סְטֶנְלִי קוֹבְּרִיק בַּסֶּרֶט "הַנִּיצוֹץ", אַךְ לֹא כָּךְ הָיָה בַּהַתְחָלָה.
קוֹבְּרִיק תֵּיאֵר בְּרֵאָיוֹן אֶת סִפְרוֹ שֶׁל קִינְג כִּמְאוֹד לֹא "סִפְרוּתִי".
הִתְבַּטְּאוּת זוֹ הִרְגִּיזָה מְאוֹד אֶת קִינְג, אֲשֶׁר הֶחֱרִים לְפֶרֶק זְמַן אֶת הַסֶּרֶט וְאַף יָצַר גִּרְסָה מִשֶּׁלּוֹ בִּמְיוּחָד לַטֵּלֵוִויזְיָה שֶׁל הַנִּיצוֹץ.
בַּסֶּרֶט "מְכַסֵּחַ הַדֶּשֶׁא", לֹא הָיָה שׁוּם קֶשֶׁר בֵּין הַסֶּרֶט הַמּוּגְמָר לְסִפְרוֹ שֶׁל קִינְג, הַהֲמָרָה שֶׁל הַסֵּפֶר לַתַּסְרִיט נַעֲשָׂה בְּאוֹפֶן שֶׁנִּיתֵּק לַחֲלוּטִין אֶת הַסֵּפֶר מִן הַסֶּרֶט, וְהִשְׁתַּמְּשׁוּ בִּשְׁמוֹ שֶׁל קִינְג רַק כְּדֵי לְקַדֵּם אֶת הַסֶּרֶט כְּשֵׁם-מוּתָג.

קִינְג