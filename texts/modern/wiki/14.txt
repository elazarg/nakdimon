קַיָּימוֹת עֵדוּיוֹת עוֹד מֵהַמֵּאָה הַ-10 שֶׁתּוֹשָׁבֶיהָ הַמְּקוֹרִיִּים שֶׁל יַבֶּשֶׁת אָמֵרִיקָה וְהָאִיִּים בַּיָּם הַקָּרִיבִּי עִישְּׁנוּ סִיגָרִים.
הָעֵדוּת הָרִאשׁוֹנָה לְכָךְ הִתְגַּלְּתָה בָּאֲתָר הָאַרְכֵאוֹלוֹגִי שֶׁל בְּנֵי הַמָּאיָה וּוָֹחַאקְטוּן (Uaxactún) שֶׁבִּמְחוֹז פֶּטָן בִּצְפוֹן גּוּאָטֵמָלָה.
הָיָה זֶה שִׂרְטוּט עַל כְּלִי קִיבּוּל מֵחַרְסִינָה הַמְּתָאֵר אָדָם מְעַשֵּׁן סִיגָר.

בְּ-12 בְּאוֹקְטוֹבֶּר 1492 עָגְנוּ שָׁלוֹשׁ סְפִינוֹתָיו שֶׁל מְגַלָּה הָאֲרָצוֹת הָאִיטַלְקִי כְּרִיסְטוֹפֶר קוֹלוּמְבּוּס, נִינְיָה, פִּינְטָה וְסַנְטָה מָרִיָּה, עַל חוֹף הָאִי סַן סַלְבָדוֹר שֶׁבְּאִיֵּי הַבָּהָאמָה שֶׁל יָמֵינוּ.
בְּ-28 בְּאוֹקְטוֹבֶּר 1492 רָשַׁם קוֹלוּמְבּוּס בְּיוֹמַן הַמַּסָּע שֶׁלּוֹ כִּי הַתּוֹשָׁבִים הַמְּקוֹמִיִּים נוֹהֲגִים לִשְׂרוֹף וּלְעַשֵּׁן אֶת עָלָיו שֶׁל צֶמַח מְקוֹמִי.
רוֹדְרִיגוֹ דֶּה חֶרֶס (Rodrigo de Xeres), קָצִין בְּדַרְגַּת סֶרֶן בִּסְפִינָתוֹ שֶׁל קוֹלוּמְבּוּס, וְלוּאִיס דֶּה טוֹרֶס (Luis de Torres), מְתוּרְגְּמָן מִמּוֹצָא יְהוּדִי שֶׁהִתְלַוּוֹה לְקוֹלוּמְבּוּס בְּמִסְּעוֹתָיו, נֶחֱשָׁבִים לְאֵירוֹפִּים הָרִאשׁוֹנִים שֶׁעִישְּׁנוּ סִיגָר בְּצוּרָתוֹ הַמְּקוֹרִית.
הֵם קִיבְּלוּ אֶת עֲלֵי הַטַּבָּק כְּמַתָּנָה מֵהַיְּלִידִים בָּאִי.
דֶּה חֶרֶס עִישֵּׁן סִיגָרִים בְּאוֹפֶן קָבוּעַ עַד שׁוּבָהּ שֶׁל הַמִּשְׁלַחַת לִסְפָרַד.

תּוֹשָׁבֶיהָ הָאִינְדִּיָּאנִים שֶׁל יַבֶּשֶׁת אָמֵרִיקָה נָהֲגוּ לְיַיבֵּשׁ אֶת עָלִי צֶמַח הַטַּבָּק וְלַעֲטוֹף אוֹתָם בְּעָלָיו שֶׁל צֶמַח מְקוֹמִי אַחֵר, לָרוֹב תִּירָס אוֹ דֶּקֶל.
הַסְּפָרַדִּים הֵם שֶׁהֵחֵלּוּ בְּיִיצּוּר תַּעֲשִׂיָּיתִי שֶׁל סִיגָרִים בַּצּוּרָה הַמּוּכֶּרֶת לָנוּ כַּיּוֹם.

בַּמֵּאָה הַ-19 עִישּׁוּן סִיגָרִים הָיָה נָפוֹץ בְּהַרְבֵּה מֵעִישּׁוּן סִיגַרְיוֹת.
תַּעֲשִׂיַּית הַסִּיגָרִים הָיְיתָה חֲשׁוּבָה מְאוֹד, וְהָיְיתָה מְקוֹר פַּרְנָסָתָם שֶׁל עוֹבְדִים רַבִּים בְּטֶרֶם הָפְכוּ חֲלָקִים נִכְבָּדִים מִתַּהֲלִיךְ הַיִּיצּוּר שֶׁל סִיגָרִים לִמְמוּכָּנִים.
קוּבָּה הוֹבִילָה אֶת תַּעֲשִׂיַּית הַסִּיגָרִים, כַּאֲשֶׁר אִיכָּרִים קוּבָּנִיִּים רַבִּים הֵחֵלּוּ לְגַדֵּל טַבָּק בִּשְׂדוֹתֵיהֶם לְמַעַן תַּעֲשִׂיַּית הַסִּיגָרִים הַמִּתְפַּתַּחַת.
עֲלִיָּיתוֹ שֶׁל פִידֵל קַסְטְרוֹ לַשִּׁלְטוֹן בְּקוּבָּה בְּ-1959, וּכְתוֹצָאָה מִכָּךְ הָאֶמְבַּרְגּוֹ שֶׁהֵטִילָה עַל הַמְּדִינָה אַרְצוֹת הַבְּרִית - צַרְכָנִית הַסִּיגָרִים הַגְּדוֹלָה בְּעוֹלַם - הִבְרִיחָה יַצְרָנֵי סִיגָרִים רַבִּים מִקּוּבָּה לָרֶפּוּבְּלִיקָה הַדּוֹמִינִיקָנִית, לְהוֹנְדוּרָס, לְמֶקְסִיקוֹ וְלִמְדִינוֹת נוֹסָפוֹת בְּאֵזוֹר מִפְרַץ מֶקְסִיקוֹ.
הֵם הֵבִיאוּ עִמָּם אֶת מְיוּמָּנוּיוֹתֵיהֶם וְאֶת זַרְעֵיהֶם, וְהִמְשִׁיכוּ אֶת מָסוֹרֶת יִיצּוּר הַסִּיגָרִים, תּוֹךְ שֶׁהֵם מַצְלִיחִים לְסַפֵּק אֶת הַבִּיקּוּשׁ הַגָּדוֹל שֶׁל הַשּׁוּק הָאָמֵרִיקָנִי לְסִיגָרִים מְשׁוּבָּחִים.

לַמְרוֹת הַקִּידְמָה הַטֶּכְנוֹלוֹגִית, חֶבְרוֹת סִיגָרִים רַבּוֹת, בְּעִיקָּר בְּקוּבָּה, מַעֲסִיקוֹת עֲדַיִין מִגַּלְגַּלֵּי סִיגָרִים מִקְצוֹעִיִּים הַמְּיַיצְּרִים סִיגָרִים בַּיָּד.
חֶבְרוֹת הַסִּיגָרִים נוֹהֲגוֹת לְצָרֵף לַאֲרִיזוֹת הַסִּיגָרִים הַמְּיוּצָּרִים בַּיָּד אֶת הַכְּתוּבִית Totalmente a mano ("מְיוּצָּר לַחֲלוּטִין עַל יְדֵי אָדָם"), כְּאִינְדִּיקַצְיָה לְאֵיכוּת וּלְיוּקְרָה.