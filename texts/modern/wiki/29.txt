נוֹלַד בִּשְׁנַת 1869 בְּדַמֶּשֶׂק שֶׁבְּסוּרְיָה לְאֶסְתֵּר לְבֵית קַטָּרָן וְלָרַב יוֹסֵף עַנְתֶּבִּי (1847–1919).
אָבִיו הָיָה מוֹרֶה לְעִבְרִית שֶׁפָּעַל בְּדַמֶּשֶׂק וּבְמִצְרַיִם, וּמְחַבֵּר הַסֵּפֶר "וְיִצְבּוֹר יוֹסֵף", בֶּן לְמִשְׁפַּחַת רַבָּנִים סְפָרַדִּית מֵחָלָב שֶׁמּוֹצָאָהּ מֵהָעִיר עֲנַתֶּב (גָּזֵיאָנְטֶפּ).
סָבוֹ שֶׁל אָבִיו הָיָה הָרַב יַעֲקֹב עַנְתֶּבִּי, הַנֶּאֱשָׁם הָרָאשִׁי בַּעֲלִילַת דַּמֶּשֶׂק.

בִּצְעִירוּתוֹ רָכַשׁ הַשְׂכָּלָה מָסוֹרְתִּית בִּישִׁיבָה וּלְאַחַר מִכֵּן בְּבֵית הַסֵּפֶר הַמְּקוֹמִי שֶׁל כי"ח בְּדַמֶּשֶׂק.
בִּשְׁנַת 1880 (הַ'תר"מ) נִשְׁלַח לְפָרִיז שֶׁבְּצָרְפַת כְּדֵי לִלְמוֹד בְּבֵית סֵפֶר מִקְצוֹעִי לִמְלָאכָה וּלְאָמָּנוּת "ארמנטיה" (ecole du travail) שֶׁל כי"ח בִּרְחוֹב רוֹזִיָּיה שֶׁבָּרוֹבַע הַיְּהוּדִי בְּפָרִיז.
בְּבֵית הַסֵּפֶר הַמִּקְצוֹעִי לָמַד אֶת מִקְצוֹעַ הַמִּסְגְּרוֹת, וּבַהֶמְשֵׁךְ לָמַד הַנְדָּסָה בְּ"בֵּית הַסֵּפֶר לְאָמָּנוּיוֹת וּמְלָאכוֹת" (ecole d'arts et métiers) בְּשָׁאלוֹן-אָן-שַׁאמְפָּאן וּבְאַנְזָ'ה.

בִּשְׁנַת 1896 (הַ'תרנ"ו) עָבַר לִירוּשָׁלַיִם וְשִׁימֵּשׁ כְּעוֹזְרוֹ שֶׁל נִסִּים בָּכָר, שֶׁנִּיהֵל אֶת מוֹסְדוֹת כי"ח בִּירוּשָׁלַיִם.
שָׁנָה לְאַחַר מִכֵּן מוּנָּה לִמְנַהֵל בֵּית הַסֵּפֶר הַמִּקְצוֹעִי כְּמַחֲלִיפוֹ שֶׁל נִסִּים בָּכָר.
תַּחַת נִיהוּלוֹ (עַד לִשְׁנַת 1913) גְּדָל בַּיִת הַסֵּפֶר וּמִסְפַּר הַתַּלְמִידִים שֶׁבּוֹ, לַמְרוֹת הַבְּעָיוֹת הַתַּקְצִיבִיּוֹת וְהַקּוֹשִׁי בְּגִיּוּס מוֹרִים מוּסְמָכִים וּמַדְרִיכִים יְעִילִים לַמַּחְלָקוֹת הַלִּימּוּד הַשּׁוֹנוֹת שֶׁל בָּתֵּי הַמְּלָאכָה.
בִּתְקוּפָתוֹ נֶחְלְשָׁה הִסְתַּיְּיגוּת הַחוּגִים הַדָּתִיִּים הַקִּיצוֹנִיִּים (הָאַשְׁכְּנַזִּים בְּעִיקָּר) מִבֵּית-הַסֵּפֶר.
הַהֶישֵּׂג הָיָה מַרְשִׁים בְּיוֹתֵר, לְנוֹכַח הָעוּבְדָּה שֶׁבָּתֵּי סֵפֶר דּוֹמִים כָּאֵלּוּ מִטַּעַם כי"ח בָּאֵזוֹר נָחֲלוּ כִּישָּׁלוֹן חָרוּץ.

הַמּוֹסָד אָמְנָם הִתְפַּתֵּחַ בִּתְקוּפָתוֹ שֶׁל עַנְתֶּבִּי כִּמְנַהֵל, אַךְ כַּנִּרְאֶה שֶׁהוּא עַצְמוֹ לֹא הָיָה בָּטוּחַ בִּתְרוּמַת בּוֹגְרָיו לְהִתְפַּתְּחוּת הַיִּישּׁוּב הַיְּהוּדִי.
בְּחֵלֶק מהדו"חות שֶׁלּוֹ לכי"ח וּלְ-יק"א טָעַן אָמְנָם כִּי הַמּוֹסָד מְשָׁרֵת בִּיעִילוּת אֶת הַיִּישּׁוּב הַיְּהוּדִי בְּאֶרֶץ וְאַף מְחוּצָה לָהּ.
הוּא כָּתַב שֶׁהַמּוֹסָד מְשַׁמֵּשׁ אֶתְגָּר וְסֵמֶל לַיּוֹזְמִים הַשּׁוֹאֲפִים לְהָקִים מוֹסָדוֹת בְּאוֹתָהּ רָמָה מִקְצוֹעִית, וְשֶׁבּוֹגְרֵי בֵּית הַסֵּפֶר מִתְפַּרְנְסִים בְּכָבוֹד.
עִם זֹאת, בדו"חות אֲחֵרִים שֶׁלּוֹ תֵּיאֵר מַצָּב קוֹדֵר בְּיוֹתֵר וְטָעַן כִּי הֶישֵּׂגֵי הַמּוֹסָד אֵינָם מַרְשִׁימִים, מִכֵּיוָון שֶׁבְּאֶרֶץ יֵשׁ אֶפְשָׁרוּיוֹת כַּלְכָּלִיּוֹת מְצוּמְצָמוֹת בְּיוֹתֵר.
בְּכַמָּה דִּיוּוּחִים רָמַז שֶׁיִּתְפַּטֵּר, בִּגְלַל חוֹסֶר תְּמִיכָה בּוֹ, וְכִי הוּא מְאוּכְזָב מֵהַחַיִּים הַקָּשִׁים בִּירוּשָׁלַיִם.

בֶּהֱיוֹתוֹ נֶאֱשָׁם בִּפְעִילוּת פּוֹלִיטִית מוּגְזֶמֶת, נֶאֱלַץ לַעֲזוֹב אֶת נִיהוּל בֵּית הַסֵּפֶר בִּירוּשָׁלַיִם.

עַנְתֶּבִּי שִׁימֵּשׁ כִּנְצִיג יק"א בִּירוּשָׁלַיִם מִשְּׁנַת 1901 עַד לִשְׁנַת 1913.
בְּמִסְגֶּרֶת תַּפְקִידוֹ נִדְרַשׁ:

לְהַמְלִיץ לִפְנֵי יק"א עַל הַקְצָבוֹת וְהַלְוָואוֹת מִקּוּפַּת הַמִּלְוֶוה שֶׁלָּהּ לְבַעֲלֵי מְלָאכָה בִּירוּשָׁלַיִם, לְשֵׁם הֶמְשֵׁךְ פִּיתּוּחָן שֶׁל שְׁכוּנוֹת שֶׁבָּהֶן יָשְׁבוּ יְהוּדִים עֲנִיִּים מֵאַרְצוֹת הַמִּזְרָח הַתִּיכוֹן שֶׁשָּׁאֲפוּ לְהִתְפַּרְנֵס בְּכָבוֹד;
לְהַמְלִיץ בִּפְנֵי רָאשֵׁי יק"א לְהַקְצִיב הַלְוָואוֹת לַהֲקָמַת בָּתִּים בַּמּוֹשָׁבוֹת בְּאֵזוֹר יְרוּשָׁלַיִם;
לְהַמְלִיץ לִפְנֵי רָאשֵׁי יק"א לְמַמֵּן אֶת יְרִידָתָם שֶׁל יְהוּדִים חַסְרֵי יְכוֹלֶת אוֹ חַסְרֵי יוֹזְמָה מִן הָאָרֶץ;
לְדַוֵּוחַ לְמֶרְכַּז יק"א עַל הַמַּצָּב הַפּוֹלִיטִי, הַכַּלְכָּלִי וְהַחֶבְרָתִי בַּיִּישּׁוּב, לְרַבּוֹת הַפְּעִילוּת הַצִּיּוֹנִית, הַבְּעָיָה הָעַרְבִית וְהַשִּׁינּוּיִים בִּמְדִינִיּוּת הַמִּמְשָׁל הָעוֹתְ'מָאנִי כְּלַפֵּי הַיִּישּׁוּב.
עַנְתֶּבִּי רָכַשׁ מוֹנִיטִין בְּתַפְקִידָיו, הוֹדוֹת לִיחָסָיו הַטּוֹבִים עִם נַרְסִיס לְווֹן, אֲשֶׁר שִׁימֵּשׁ הֵן כִּנְשִׂיא כי"ח וְהֵן כִּנְשִׂיא יק"א וְדָאַג לְקַדְּמוֹ.
הוּא טִיפֵּחַ יְחָסִים תַּקִּינִים עִם אֵפֶנְדִּים עַרְבִים וְעִם מוֹשְׁלִים וּפְקִידִים עוֹתְ'מָאנִים רַבִּים בִּירוּשָׁלַיִם, תּוֹךְ שֶׁהוּא נֶעֱזָר בְּשַׁלִּיטָתוֹ בְּצָרְפָתִית, בְּעַרְבִית וּבְטוּרְקִית.
לְעַנְתֶּבִּי הָיוּ קְשָׁרִים עִם יוֹסֵף פָאשָׁה אֶל חָ'אלִידִי, עִם סָעִיד אֶל-חוּסֵיינִי וְעִם חוּסֵיין אֶל-חוּסֵיינִי, שֶׁאִיתּוֹ הֵקִים אֶת "הַסַּהַר הָאָדוֹם" בִּירוּשָׁלַיִם.
אָמִין אֶל-חוּסֵיינִי הָיָה לְמֶשֶׁךְ זְמַן מָה תַּלְמִידוֹ.
לְעַנְתֶּבִּי הָיוּ קְשָׁרִים טוֹבִים גַּם עִם גּוֹרְמִים נוֹצְרִים בְּאֶרֶץ הַקּוֹדֶשׁ, לְמָשָׁל עִם הַכּוֹמֶר הַדּוֹמִינִיקָנִי מָארֵי-ז'וְֹזֵף לֶגְרָאנְז', מְיַיסְּדוֹ שֶׁל בֵּית הַסֵּפֶר הַמַּעֲשִׂי לְלִימּוּדֵי הַמִּקְרָא בִּירוּשָׁלַיִם.

מֵעֵבֶר לְתַפְקִידָיו הָרִשְׁמִיִּים, עַנְתֶּבִּי הָיָה מְעוֹרָה בַּפְּעִילוּת הַצִּיבּוּרִית הַיְּהוּדִית בִּירוּשָׁלַיִם.
הוּא עָסַק בְּיִישּׁוּב סִכְסוּכִים בְּקֶרֶב גּוֹרְמִים שׁוֹנִים בָּאוּכְלוּסִיָּיה, וְהִשְׁתַּדֵּל אִישִׁית לִפְנֵי הַשִּׁלְטוֹנוֹת לְהָקֵל גְּזֵירוֹת שֶׁהוּטְּלוּ עַל הַיִּישּׁוּב.

בֵּין הַשָּׁנִים 1913–1916 הָיָה לִנְצִיג הַמּוֹשָׁבוֹת בִּיהוּדָה, לִמְתַוֵּוךְ וְעוֹסֵק בִּרְכִישַׁת אֲדָמוֹת לְהִתְיַישְּׁבוּת יְהוּדִית, וּלְאִישׁ קֶשֶׁר בֵּין הַמִּשְׂרָד הָאֶרֶצְיִשְׂרְאֵלִי בְּיָפוֹ לַיִּשּׁוּב הַיָּשָׁן, וּבֵין עַסְקָנֵי הַיִּישּׁוּב הַצִּיּוֹנִיִּים לְאֵפֶנְדִּים הָעַרְבִים.

יַחַד עִם עַרְבִים מוּסְלְמִים וְנוֹצְרִים הֵקִים אֶת הֲקָמְרָה לְמִסְחָר שֶׁל יְרוּשָׁלַיִם וְשִׁימֵּשׁ סְגַן יוֹשֵׁב רֹאשׁ שֶׁלָּהּ.
תַּחַת חָסוּתָם שֶׁל הָרַב הַצָּרְפָתִי מוֹרִיס לִיבֶּר וְשֶׁל הַשַּׂר אָרִיסְטִיד בְּרָיֶאן יִיסֵּד בִּשְׁנַת 1913 אֶת וַעַד "אֶרֶץ יִשְׂרָאֵל (פָּלֶשְׂתִּינָה) – צָרְפַת".
בְּנוֹסָף הָיָה עַנְתֶּבִּי פָּעִיל בְּמִסְגֶּרֶת הַבּוֹנִים הֶחֳופָשִׁים, וּמִבְּחִינָה פּוֹלִיטִית אָהַד אֶת הַמִּפְלָגָה הָרָדִיקָלִית הַצָּרְפָתִית ("הַמִּפְלָגָה הָרֶפּוּבְּלִיקָנִית, הָרָדִיקָלִית וְהָרָדִיקָל-סוֹצְיָאלִיסְטִית – Parti républicain, radical et radical-socialiste).

תְּמִיכָתוֹ בַּיּוֹרְדִים
בְּמִסְגֶּרֶת תַּפְקִידוֹ כִּנְצִיג יק"א סִייֵּעַ עַנְתֶּבִּי לִיהוּדִים שֶׁבִּקְּשׁוּ לָרֶדֶת, בְּעִיקָּר בְּמִימּוּן מַחֲצִית דְּמֵי הַנְּסִיעָה, לְנוֹכַח הַמַּצָּב הַכַּלְכָּלִי הַקָּשֶׁה.
עַנְתֶּבִּי סִייֵּעַ בִּמְיוּחָד לִצְעִירִים בַּעֲלֵי מִקְצוֹעַ וּבְרִיאִים בְּגוּפָם.
בַּשָּׁנִים בָּהֶן הִתְאַפְשְׁרָה הַתְּנוּעָה, סִייֵּעַ עַנְתֶּבִּי לִכְ-27 יְהוּדִים יוֹרְדִים בִּמְמוּצָּע וְדִיוֵּוחַ עַל הִתְאַקְלְמוּת טוֹבָה שֶׁל הַמְּהַגְּרִים.
הַהוֹרָאוֹת מיק"א קָבְעוּ שֶׁאֵין לְסַיֵּיעַ לַיּוֹרְדִים לְאַנְגְּלִיָּה אוֹ לְאַרְצוֹת הַבְּרִית, אַךְ עַנְתֶּבִּי הִצְלִיחַ לְשַׁכְנֵעַ אֶת יוֹ"ר כי"ח לְאַפְשֵׁר סִיּוּעַ לִירִידַת פּוֹעֲלִים צְעִירִים וַחֲסוֹנִים שֶׁיֵּשׁ לָהֶם מִשְׁפָּחוֹת בְּאַרְצוֹת הַבְּרִית, כֵּיוָון שֶׁאֵין לָהֶם לְאָן לָלֶכֶת.
אֶת הַצִּיּוֹנִים שֶׁהֶאֱשִׁימוּ אוֹתוֹ בְּעִידּוּד הַיְּרִידָה הֶאֱשִׁים בַּצְּבִיעוּת, מִכֵּיוָון שֶׁקִּיבֵּל בַּקָּשׁוֹת סִיּוּעַ לִירִידָה מֵאִישִׁים צִיּוֹנִיִּים מֶרְכָּזִיִּים כְּמוֹ אֱלִיעֶזֶר בֶּן-יְהוּדָה, בּוֹרִיס שָׁץ, מֵאִיר דִּיזֶנְגּוֹף, זַלְמָן דָּוִד לֵיבוֹנְטִין, זְאֵב גְּלוֹסְקִין וּמָרְדְּכַי קְרִישֶׁבְסְקִי.

אֶת בָּנָיו רָשַׁם עַנְתֶּבִּי לְבֵית הַסֵּפֶר הַתִּיכוֹן הָאֵוַונְגֵּלִי (לוֹתְרָאנִי) הַגֶּרְמָנִי בִּירוּשָׁלַיִם וְאַחַר כָּךְ לְתִיכוֹן לקנאל בְּפָרִיז.
בְּנוֹתָיו לָמְדוּ אֵצֶל הַנְּזִירוֹת הַקָּתוֹלִיּוֹת בְּבֵית הַסֵּפֶר שֶׁל מִנְזַר סַן זֹ'וזֶף בִּירוּשָׁלַיִם.
בְּעוֹדוֹ מַמְשִׁיךְ לִחְיוֹת וְלַעֲבוֹד בְּאֶרֶץ יִשְׂרָאֵל, הֶעֱדִיף עַנְתֶּבִּי לְשַׁכֵּן אֶת מִשְׁפַּחְתּוֹ בְּמִצְרַיִם.

קְשָׁרָיו וְהַשְׁפָּעָתוֹ
הַשְׁפָּעָתוֹ הָרַבָּה שֶׁל עַנְתֶּבִּי פָּחֲתָה בִּימֵי הַמּוֹשֵׁל הֶעָרִיץ גָ'מָאל פָּאשָׁה (שִׁימֵּשׁ לוֹ לַיּוֹעֵץ בֵּין 1915 וּבֵין אוֹקְטוֹבֶּר 1916) אַךְ חָזְרָה לְתוֹקְפָהּ לְאַחַר יָמָיו.
בִּשְׁנַת 1912 נֶאֱלַץ מוֹשֵׁל יְרוּשָׁלַיִם, מוּחָ'אדִי בַּיי, לַמְרוֹת אַהֲדָתוֹ אֶת הֶישֵּׂגֵי הַיִּישּׁוּב בִּתְחוּמֵי הַחִינּוּךְ וְהַחַקְלָאוּת, לֶאֱסוֹר מְכִירַת אֲדָמוֹת לִיהוּדִים, לְרַבּוֹת נְתִינִים עוֹתְ'מָאנִיִּים.
אַלְבֵּרְט עַנְתֶּבִּי הִתְגַּיֵּיס לְעֶזְרַת הַיְּהוּדִים שֶׁהָיוּ נְתִינִים עוֹתְ'מָאנִיִּים וְכָתַב לַמּוֹשֵׁל כִּי צַעַד זֶה מַפְלֶה אֶת הַנְּתִינִים הָעוֹתְ'מָאנִיִּים הַיְּהוּדִיִּים וּמְנוּגָּד לַחֲלוּטִין לַחוּקָּה הַטּוּרְקִית.
עַנְתֶּבִּי הִצְלִיחַ לְשַׁכְנֵעַ אֶת הַמּוֹשֵׁל לְהָקֵל בִּמְעַט אֶת הַדִּין - כָּל הָאֲדָמוֹת שֶׁכְּבָר הָיוּ בְּתַהֲלִיךְ רְכִישָׁה הוּעַבְרוּ עַל שֵׁם יְהוּדִים עוֹתְ'מָאנִיִּים כְּשֶׁלְּמַעֲשֶׂה, יַעֲדָם הָאֲמִיתִּי הָיָה לְמַעַן עוֹלִים יְהוּדִים שֶׁלֹּא הָיוּ נְתִינִים עוֹתְ'מָאנִיִּים.
בְּנוֹסָף לְכָךְ, עַנְתֶּבִּי הִתְחַיֵּיב לְדַוֵּוחַ מֵרֹאשׁ עַל תּוֹכְנִיּוֹת שֶׁל יְהוּדִים עוֹתְ'מָאנִיִּים לִרְכּוֹשׁ אֲדָמוֹת.
בְּמִסְגֶּרֶת הֶסְכֵּם בֵּין עַנְתֶּבִּי לַמּוֹשֵׁל, הָיָה אֶפְשָׁר לְהַעֲבִיר 4,800 דּוּנָם לְיַד לַטְרוּן לִידֵי יְהוּדִים.

עַנְתֶּבִּי אָמְנָם קִיבֵּל שָׂכָר תְּמוּרַת תִּיוּוּכוֹ וְעִיסּוּקוֹ בִּרְכִישַׁת הָאֲדָמוֹת, אַךְ הוּא עָשָׂה הַרְבֵּה יוֹתֵר מֵעֵבֶר לְכָךְ.
הוּא עָקַב בְּעֵירָנוּת אַחַר שִׁינּוּיִים בַּחוֹק, וְהִשְׁתַּדֵּל לִמְצוֹא אֶפְשָׁרוּיוֹת לַעֲקוֹף אוֹתוֹ.

תּוֹמְכָיו וּמִתְנַגְּדָיו

פְּתִיחָה עוֹקְצָנִית מְאֹד לְמַאֲמַר בִּיקּוֹרֶת נֶגֶד עַנְתֶּבִּי, מֵאֵת אִיתָמָר בֶּן-אב"י, 'הַצְּבִי' 1909
אַלְבֵּרְט עַנְתֶּבִּי הָיָה אָדָם שָׁנוּי בְּמַחֲלוֹקֶת.
אֶחָד מִתּוֹמְכָיו, אַבְרָהָם אֶלְמָלִיחַ, עִיתּוֹנַאי, פָּעִיל צִיּוֹנִי וְהָעוֹרֵךְ הָרִאשׁוֹן שֶׁל הָעִיתּוֹן "הַחֵרוּת" מִתְאָרוֹ כָּךְ:

כָּל מוֹשֵׁל-פֶּלֶךְ בְּאֶרֶץ יִשְׂרָאֵל יָדַע כַּאֲשֶׁר הִתְמַנָּה לְתַפְקִידוֹ, עוֹד לִפְנֵי צֵאתוֹ מִקּוּשְׁטָא, כִּי בִּירוּשָׁלַיִם יוֹשֵׁב יְהוּדִי גָּדוֹל בְּשֵׁם עַנְתֶּבִּי, הַמְּגַלְגֵּל אֶת כָּל הַמְּכוֹנָה הַצִּיבּוּרִית וְכָל מוֹשֵׁל הָרוֹצֶה לִהְיוֹת בָּטוּחַ בְּמַעֲמָדוֹ וְשׁוֹאֵף לְהַצְלִיחַ בְּתַפְקִידוֹ חַיָּיב לַעֲשׂוֹת כִּרְצוֹן עַנְתֶּבִּי.

גַּם מָרְדְּכַי בֶּן הִלֵּל הַכֹּהֵן כָּתַב עָלָיו- "הָעַסְקָן הֶחָרוּץ הַזֶּה, שֶׁאֵין כָּמוֹהוּ לַזְּרִיזוּת וַחֲרִיצוּת, אִם כִּי שִׁטְחִי...
גְּדוֹלָה לִפְעָמִים הַשְׁפָּעָתוֹ עַל פְּקִידֵי הַמֶּמְשָׁלָה סְבִיבוֹ...
הוּא יוֹדֵעַ אֶת הָאֶמְצָעִים בְּמָה לִתְפּוֹס אוֹתָם בְּלִבָּם...".

גַּם חַיִּים בֶּן-עָטָר, עוֹרֵךְ "הַחֵרוּת", כָּתַב בִּשְׁנַת 1912 בְּרֵאָיוֹן עִם עַנְתֶּבִּי: "עַנְתֶּבִּי, לַמְרוֹת כָּל הַמִּגְרָעוֹת וְהַיְּחָסִים הַמּוּזָרִים שֶׁמִּיְּחָסִים לוֹ, הוּא הָאִישׁ הַיְּחִידִי כִּמְעַט בֵּין עַסְקָנֵינוּ פֹּה שֶׁאוֹמֵר מְעַט וְעוֹשֶׂה הַרְבֵּה.
הוּא הָאִישׁ הַמַּעֲשִׂי הַיְּחִידִי כִּמְעַט בֵּין עַסְקָנֵינוּ שֶׁהַשְׁפָּעָתוֹ רַבָּה וּגְדוּלָּה הִיא עַל כָּל הַחוּגִים הַשּׁוֹנִים אֲשֶׁר פֹּה וְשֶׁיָּכֹל לְבַצֵּעַ וּלְהוֹצִיא לַפּוֹעַל אֶת אָשֵׁר זוֹמֵם וְחוֹשֵׁב".

אַךְ לְצַד הַתִּשְׁבָּחוֹת, זָכָה עַנְתֶּבִּי גַּם לְבִיקּוֹרוֹת חֲרִיפוֹת, וְכַמָּה עִיתּוֹנִים עִבְרִיִּים תָּקְפוּ אוֹתוֹ וְהֶאֱשִׁימוּהוּ בִּשְׁחִיתוּת, בְּחִילּוּל הַשָּׂפָה הָעִבְרִית וְעוֹד.
לְאוֹר רְצוֹנוֹ שֶׁל אִיתָמָר בֶּן-אב"י לְחַזֵּק אֶת עִיתּוֹנוֹ הַצְּבִי כְּעִיתּוֹן מוֹבִיל, וּכְחֵלֶק מִיִּישּׂוּם אַסְטְרָטֶגְיָה שֶׁנָּפוֹצָה בִּתְקוּפָתוֹ לְהַרְחָבַת קְהַל קוֹרְאֵי עִיתּוֹנוֹ, הוּא בָּחַר לְהִיטָּפֵל לְעַנְתֶּבִּי בְּאֶמְצָעוּת סִדְרָה בַּת 19 כַּתָּבוֹת שֶׁפִּרְסֵם נֶגְדּוֹ.
רוֹב הַכַּתָּבוֹת פּוּרְסְמוּ בָּעַמּוּד הָרִאשׁוֹן שֶׁל "הַצְּבִי", וְעַל כּוּלָּם חָתַם בֶּן אב"י.

בְּמִסְגֶּרֶת מַסַּע הַהַשְׁמָצָה שֶׁכּוּנָּה "פָּרָשַׁת עַנְתֶּבִּי" וְהֵחֵל בְּאָבִיב 1909, בֶּן אב"י וְאָבִיו, אֱלִיעֶזֶר בֶּן-יְהוּדָה, פִּרְסְמוּ מַאֲמָרִים רַבִּים הַתּוֹקְפִים אוֹתוֹ.
בְּ-25 בְּמַאי 1909 פּוּרְסְמָה בְּ"הַצְּבִי" יְדִיעָה קְצָרָה שֶׁהַהַנְהָלָה הָרָאשִׁית שֶׁל כי"ח פָּקְדָה עַל עַנְתֶּבִּי לַחֲזוֹר לְפָרִיז לַהִתְיַיעֲצוּת.
לְאַחַר מִסְפַּר יָמִים פִּרְסֵם הָעִיתּוֹן יְדִיעָה לְפִיהָ עַנְתֶּבִּי יוּדַּח בְּקָרוֹב בְּשֶׁל הַתְּלוּנוֹת הָרַבּוֹת נֶגְדּוֹ בָּאָרֶץ.
לְאוֹר מַסַּע הַהַשְׁמָצָה, עִיתּוֹן "הַחֵרוּת", שֶׁהֵחֵל לָצֵאת לְאוֹר בְּאוֹתָהּ תְּקוּפָה, עָמַד לְצִידּוֹ שֶׁל עַנְתֶּבִּי וְהִצִּיגוּ כְּאֶחָד מִמְּפַתְּחֵי וּבוֹנֵי הַיִּישּׁוּב הֶחָדָשׁ, בְּעוֹד "הַצְּבִי" חָזַר וְנִיסָּה לְהַצִּיגוֹ כְּסַכָּנָה לַיִּישּׁוּב.
כְּחֵלֶק מֵהַתְּגוּבוֹת שֶׁפִּרְסֵם "הַחֵרוּת" לְסִדְרַת הַכַּתָּבוֹת שֶׁל בֶּן אב"י, הִפְרִיךְ זֶה הָרִאשׁוֹן אֶת הַיְּדִיעָה עַל פִּיטּוּרָיו הַקְּרֵבִים שֶׁל עַנְתֶּבִּי, וְהִסְבִּיר שֶׁבֵּין בֶּן יְהוּדָה לְעַנְתֶּבִּי יֵשׁ סִכְסוּךְ עִסְקִי, וּבְמִסְגַּרְתּוֹ הֶחֱלִיט בֶּן יְהוּדָה לְהַפְעִיל אֶת דַּעַת הַקָּהָל הָאָרֶץ-יִשְׂרְאֵלִית נֶגֶד עַנְתֶּבִּי עַל סְמַךְ יְדִיעוֹת חֲסֵרוֹת יְסוֹד.

בֶּן אב"י הוֹדִיעַ שֶׁבְּתוֹךְ מִסְפַּר שָׁבוּעוֹת יַחֲשׂוֹף עֵדוּיוֹת עַל מַעֲשֵׂי שְׁחִיתוּת שֶׁל עַנְתֶּבִּי, וְכַוָּונָתוֹ הָיְיתָה לְהִשְׁתַּמֵּשׁ בְּמַסַּע הַהַשְׁמָצָה כְּסִדְרַת מֶתַח, שֶׁפְּרָטֶיהָ יְפוּרְסְמוּ בְּהַדְרָגָה.
אוּלָם לַמְרוֹת הַבְטָחוֹתָיו, לֹא הִצְלִיחַ בֶּן אב"י לְסַפֵּק הוֹכָחוֹת לְהַאֲשָׁמוֹתָיו, וְ"הַחֵרוּת", בְּיוֹדְעוֹ כִּי אֵין בְּיָדָיו שֶׁל הָרִאשׁוֹן אַף מִסְמָךְ נֶגֶד עַנְתֶּבִּי, דָּרַשׁ מִמֶּנּוּ בְּלַעַג לְהַצִּיג אֶת הַמִּסְמָכִים, אִם אָכֵן נִמְצָאִים בְּיָדָיו.
עִם זֹאת, הֵיעָדֵר הַהוֹכָחוֹת לֹא מָנַע מִבֶּן אב"י לְהַפְסִיק אֶת מַסַּע הַהַשְׁמָצָה כְּנֶגֶד עַנְתֶּבִּי, וְהוּא הִמְשִׁיךְ לְהִשְׁתַּמֵּשׁ בְּמִגְוַון טַקְטִיקוֹת רֵטוֹרִיּוֹת כְּדֵי לְהַכְפִּישׁ אֶת שְׁמוֹ.

עִם רִיבּוּי הַהַאֲשָׁמוֹת חֲסֵרוֹת הַבָּסִיס כְּנֶגְדּוֹ, נָפוֹצוּ שְׁמוּעוֹת כִּי עַנְתֶּבִּי עוֹמֵד לִתְבּוֹעַ אֶת "הַצְּבִי" עַל הוֹצָאַת דִּיבָּה, אוּלָם שְׁמוּעוֹת אֵלּוּ לֹא גָּרְמוּ לֶבֶּן אב"י לְהַפְסִיק לְהִשְׁתַּלֵּחַ בּוֹ.
הוּא לֹא הִסְתַּפֵּק רַק בְּפִרְסוּם כַּתָּבוֹת בְּעִיתּוֹנוֹ, וְיָזַם עֲצֶרֶת מְחָאָה נֶגֶד עַנְתֶּבִּי בְּבֵית הָעָם בִּירוּשָׁלַיִם, שַׁלְווֹתָהּ בְּמַסַּע פִּרְסוּם נִרְחָב בְּעִיתּוֹנוֹ וְכָלְלָה כְּ-200 מְשַׁתְּפִים.
בֶּן אב"י נָשָׂא אֶת נְאוּם הַפְּתִיחָה, וְאַחֲרָיו יִצְחָק בֶּן צְבִי נָשָׂא נְאוּם חֶבְרָתִי-כַּלְכָּלִי.
בְּסוֹף הָעֲצֶרֶת נִיסְּחוּ הַמִּשְׁתַּתְּפִים מִכְתָּב מְשׁוּתָּף הַקּוֹרֵא לְהַנְהָלַת כי"ח לְפַטֵּר אֶת עַנְתֶּבִּי מִתַּפְקִידוֹ.

בְּמִסְגֶּרֶת מַסַּע הַהַשְׁמָצָה, אֱלִיעֶזֶר בֶּן-יְהוּדָה כָּתַב עַל עַנְתֶּבִּי בֵּין הַיֶּתֶר: "...הָאָדוֹן עַנְתֶּבִּי, מִטִּבְעוֹ וּבִתְכוּנַת רוּחוֹ, גָּרַם שֶׁהַקְּרִירוּת בְּיַחַס לַחֶבְרָה הִגִּיעָה עַד מַדְרֵגַת קַר שֶׁל הַקּוֹטֶב הַצְּפוֹנִי...".
כְּשֶׁעַנְתֶּבִּי תָּמַךְ בָּרַב יַעֲקֹב מֵאִיר לִכְהוּנַּת הֶחָכָם בְּאַשֵּׁי בִּשְׁנַת 1906, מִתְנַגְּדָיו שֶׁל עַנְתֶּבִּי הִתְנַגְּדוּ לָרַב יַעֲקֹב מֵאִיר, רַק בִּגְלַל תְּמִיכָתוֹ שֶׁל עַנְתֶּבִּי.

מַסַּע הַהַשְׁמָצָה כְּנֶגֶד עַנְתֶּבִּי הֵחֵל לִדְעוֹךְ בְּחוֹדֶשׁ יוּלִי 1909, וְנִפְסַק לַחֲלוּטִין בִּתְחִילַּת חוֹדֶשׁ אוֹגוּסְט שֶׁל אוֹתָהּ הַשָּׁנָה.
אָמְנָם מַסַּע הַשְׁמָצָה זֶה הֶעֱלָה אֶת תְּפוּצַת "הַצְּבִי", אַךְ הֵבִיא עִמּוֹ פְּגִיעָה כַּלְכָּלִית, כְּשֶׁהַבָּרוֹן רוֹטְשִׁילְד, שֶׁתָּמַךְ בְּעִיתּוֹן כַּסְפִּית, כַּעַס עַל מַסַּע הַהַשְׁמָצָה וְקִיצֵּץ אֶת תְּמִיכָתוֹ בָּעִיתּוֹן בַּחֵצִי.
לַמְרוֹת הַהַשְׁמָצוֹת כְּנֶגֶד עַנְתֶּבִּי, חָזְרוּ הַשְּׁנַיִים לִהְיוֹת יְדִידִים, וְזֶה הָאַחֲרוֹן סִייֵּעַ לְבֵן אב"י לְהֵיחָלֵץ מִמִּשְׁפָּט בְּחוֹדֶשׁ סֶפְּטֶמְבֶּר 1909, וּלְאַחַר מִכֵּן סִייֵּעַ לוֹ לְיַישֵּׁב אֶת הַהֲדוּרִים עִם מִשְׁפַּחַת אַבּוּשְׁדִיד, מִשְׁפַּחֲתָהּ שֶׁל אִשְׁתּוֹ לֶעָתִיד.

בֶּן אב"י כָּתַב בְּזִיכְרוֹנוֹתָיו כִּי סִיבַּת פְּתִיחַת מַסַּע הַהַשְׁמָצָה בָּאָה בְּעִקְבוֹת שְׁמוּעָה שֶׁהִגִּיעָה אֵלָיו עַל הַשְׁפָּלָתוֹ שֶׁל אֶחָד מִמּוֹרֵי כי"ח וּפִיטּוּרָיו בִּידֵי עַנְתֶּבִּי.
אוּלָם בְּמָקוֹם אַחֵר בְּזִיכְרוֹנוֹתָיו הוֹדָה שֶׁהֶחֱלִיט לַהֲפוֹךְ אֶת הַמַּאֲמָר הָרִאשׁוֹן כְּנֶגֶד עַנְתֶּבִּי לְסִדְרַת מַאֲמָרִים בְּמַטָּרָה לְהַגְדִּיל אֶת תְּפוּצַת הָעִיתּוֹן.
טַעֲנָה נוֹסֶפֶת לְסִיבַּת מַסַּע הַהַשְׁמָצָה הָיָה סִכְסוּךְ עִסְקִי שֶׁשָּׂרַר בֵּין מִשְׁפַּחַת בֶּן יְהוּדָה לְעַנְתֶּבִּי.

טְעָנוֹת אֲחֵרוֹת הִסְבִּירוּ כִּי הָעִימּוּת בֵּין אִיתָמָר בֶּן-אב"י וְאַלְבֵּרְט עַנְתֶּבִּי נָבַע בְּעִיקָּר מֵהַשְׁקָפוֹתָיו הַפּוֹלִיטִיּוֹת שֶׁל עַנְתֶּבִּי שֶׁהִסְתַּיֵּיג מֵהַצִּיּוֹנוּת הַמְּדִינִית אַךְ שֶׁאַף לְשַׁתֵּף פְּעוּלָּה עִם הַצִּיּוֹנִים.
הוּא טָעַן שֶׁהַצִּיּוֹנוּת מַזִּיקָה לְאִינְטֶרֶסִים שֶׁל הָעָם וּלְדַעְתּוֹ הַצִּיּוּנִים הָיוּ חַיָּיבִים לְהִימָּנַע מִמַּעֲשִׂים שֶׁיְּכוֹלִים לְהַסְעִיר אֶת הָרוּחוֹת בָּעוֹלָם, כִּי זֶה יָכוֹל לְשַׁמֵּשׁ לַהֲסָתָה בָּעִיתּוֹנוּת הָעַרְבִית.
אִיתָמָר בֶּן-אב"י כַּמּוּבָן תָּמַךְ בִּתְחִיַּית הַשָּׂפָה הָעִבְרִית, לְעוּמַּת עַנְתֶּבִּי, שֶׁרַבִּים חָשְׁבוּ שֶׁהוּא הִזְנִיחַ אֶת הוֹרָאַת הַשָּׂפָה הָעִבְרִית בְּמוֹסְדוֹת כי"ח לְאַחַר פְּרִישַׁת נִסִּים בָּכֶר.
הַמִּפְנֶה בְּעֶמְדָּתוֹ שֶׁל עַנְתֶּבִּי כְּלַפֵּי הָעִבְרִית חָל לְאַחַר מִלְחֶמֶת הַשָּׂפוֹת (בִּסְבִיבוֹת שְׁנַת 1912), אָז זַעַם עַנְתֶּבִּי עַל אִרְגּוּן "עֶזְרָה" הַגֶּרְמָנִי שֶׁסֵּירֵב לְהַקְדִּישׁ מָקוֹם רַב יוֹתֵר לְהוֹרָאַת הַשָּׂפָה הָעִבְרִית בְּמוֹסְדוֹתָיו.

הָעִיתּוֹן "הַפּוֹעֵל הַצָּעִיר" הִתְיַיחֵס בְּלִגְלוּג לְמַסַּע הַהַשְׁמָצָה כְּנֶגֶד עַנְתֶּבִּי, וְלִדְבָרָיו, מַאֲמָרָיו אֵלּוּ שֶׁל בֶּן אב"י הָיוּ מְלַאי הִתְפָּאֲרוּת רֵיקָה.
עִם זֹאת, הָיָה הָעִיתּוֹן בִּיקּוֹרְתִּי מְאוֹד גַּם כְּלַפֵּי עַנְתֶּבִּי.
בְּמַאֲמָר אֶחָד תּוֹאַר עַנְתֶּבִּי כְּ"יָהִיר, הֲפַכְפַּךְ, רַגְזָן, אַלִּים, עָרִיץ אַסְיָאתִי, מְחַלֵּל הַשָּׂפָה הָעִבְרִית בְּמוֹסְדוֹת כי"ח, מֵטִיל אֵימָה עַל הַכּוֹל סְבִיבוֹ, סַמְכוּתִי מִדַּי וּמְנַצֵּל לְרָעָה אֶת הַשְׁפָּעָתוֹ בְּקֶרֶב הַשִּׁלְטוֹנוֹת כְּנֶגֶד מִתְנַגְּדָיו".
גַּם בְּהַנְהָלַת כי"ח ויק"א שֶׁבְּפָּרִיס הָיוּ כָּאֵלֶּה שֶׁחָשְׁבוּ שֶׁעַנְתֶּבִּי עוֹשֶׂה יוֹתֵר מִדַּי- בְּוַודַּאי שֶׁמֵּעַל וּמֵעֵבֶר לְתַפְקִידוֹ שֶׁלּוֹ, וְרָאוּ זֹאת בְּעַיִן רָעָה.

בֵּין תּוֹמְכֵי עַנְתֶּבִּי נִמְנוּ אַבְרָהָם אֶלְמָלִיחַ, מֵאִיר דִּיזֶנְגּוֹף, מָרְדְּכַי בֶּן הִלֵּל הַכֹּהֵן, מְנַשֶּׁה מֵאִירוֹבִיץ' וַאֲחֵרִים.
אַבְרָהָם אֶלְמָלִיחַ, מְיַיסֵּד עִיתּוֹן "הַחֵירוּת" אָמַר כִּי אַחַת הַסִּיבּוֹת לְהוֹצָאַת הָעִיתּוֹן הָיְיתָה כְּדֵי לְשַׁמֵּשׁ מִשְׁקָל נֶגֶד לְעִיתּוֹן "הַצְּבִי" שֶׁל אִיתָמָר בֶּן-אב"י, הַטּוֹרַח לְעוֹרֵר אֶת הָרוֹשֶׁם כְּאִילּוּ הַיִּישּׁוּב הָעִבְרִי סוֹבֵל מִתִּגְרַת יָדוֹ שֶׁל הֶעָרִיץ אַלְבֵּרְט עַנְתֶּבִּי.
זַלְמָן דָּוִד לֵיבוֹנְטִין, דְּמוּת חֲשׁוּבָה בַּמַּפָּה הַפּוֹלִיטִית בָּאָרֶץ, שֶׁהִתְנַגֵּד לְהַרְבֵּה מִפְּעוּלּוֹתָיו שֶׁל עַנְתֶּבִּי כָּתַב לְעִיתּוֹן "הַצְּבִי" מִכְתָּב שֶׁפּוּרְסַם בִּשְׁנַת 1909 בְּעִיתּוֹן "הַחֵרוּת", וּבוֹ הוּא מַבִּיעַ אֶת תְּמִיכָתוֹ בְּעַנְתֶּבִּי: "...
הָאָדוֹן עַנְתֶּבִּי הוּא עַסְקָן חָרוּץ וּמַשְׂכִּיל הַמָּסוּר בְּכָל לְבָבוֹ וְנַפְשׁוֹ לְעִנְיְינֵי הַיְּהוּדִים וְהוֹצִיא אֶל הַפּוֹעַל כַּמָּה עִנְיָינִים נִכְבָּדִים מְאוֹד לְטוֹבַת הַיִּישּׁוּב הַיְּהוּדִי, וִידוּעִים הֵמָּה הַדְּבָרִים הָאֵלּוּ לְכָל אֵלֶּה שֶׁעוֹסְקִים בְּעִנְיְינֵי הַיִּישּׁוּב..." בְּשׁוּלֵי הַמִּכְתָּב נוֹסְפוּ עוֹד כַּמָּה שׁוּרוֹת בִּכְתַב יָד, כַּנִּרְאֶה שֶׁל אֶלְמָלִיחַ, הָעוֹרֵךְ שֶׁל עִיתּוֹן "הַחֵרוּת", שֶׁלָּעֲגוּ לְבֵן אב"י, שֶׁמִּלְחַמְתּוֹ בְּעַנְתֶּבִּי חַסְרַת כָּל בָּסִיס, וְאֵם יֵשׁ בָּסִיס - אָז כַּנִּרְאֶה שֶׁהוּא אִישִׁי וְלֹא פּוֹעֵל לְטוֹבַת הַצִּיבּוּר.

שְׁנוֹתָיו הָאַחֲרוֹנוֹת
בִּשְׁנַת 1913 סִייֵּם עַנְתֶּבִּי אֶת תַּפְקִידָיו בְּשֵׁרוּת כי"ח ויק"א, אַךְ הִמְשִׁיךְ בִּפְעִילוּת צִיבּוּרִית.
בְּמַהֲלַךְ מִלְחֶמֶת הָעוֹלָם הִשְׁתַּדֵּל לִפְנֵי אֲחַמֵּד גָ'מָאל פָּאשָׁה, הַמּוֹשֵׁל הַכְּלָלִי שֶׁל אֶרֶץ יִשְׂרָאֵל וְסוּרְיָה לְמַעַן יְהוּדִי אֶרֶץ יִשְׂרָאֵל.
הוּא הִצְלִיחַ לְבַטֵּל אֶת גֵּירוּשָׁם שֶׁל כַּמָּה עַסְקָנִים חֲשׁוּבִים, בֵּינֵיהֶם: מֵאִיר דִּיזֶנְגּוֹף, מְנַשֶּׁה מֵאִירוֹבִיץ, ד"ר חַיִּים בּוּגְרָשׁוֹב, מְנַחֵם שֶׁיִּינָקֵין, יְהוּדָה גֶּרְזוֹבְסְקִי, יַעֲקֹב שָׁלוֹשׁ וְאַבְרָהָם אֶלְמָלִיחַ, אַךְ מְאוּחָר יוֹתֵר גּוֹרַשׁ בְּעַצְמוֹ, כַּנִּרְאֶה כְּעוֹנֶשׁ עַל שֶׁלֹּא שֵׁירֵת אֶת פָּאשָׁה כַּמְּצוּפֶּה בְּעִנְיָינִים שׁוֹנִים.
בְּ- 16 בְּאוֹקְטוֹבֶּר 1916, אַחֲרֵי הַלְשָׁנָה נֶגְדּוֹ בִּפְנֵי הַשִּׁלְטוֹנוֹת, הוּגְלָה עַנְתֶּבִּי יַחַד עִם אִשְׁתּוֹ וְשִׁשָּׁה מִיְּלָדָיו לְדַמֶּשֶׂק וְאַחֲרֵי כֵן לְקוּשְׁטָא.
מָרְדְּכַי בֶּן הִלֵּל הַכֹּהֵן הִדְגִּישׁ כִּי מִכָּל יְדִידֵי עַנְתֶּבִּי בִּירוּשָׁלַיִם לֹא נִמְצָא אַף אֶחָד שֶׁעָזַר לוֹ מִלְּבַד דִּיזֶנְגּוֹף וּקְרָאוּזֶה שֶׁהִשְׁתַּדְּלוּ שֶׁלֹּא יַחֲמִירוּ אֶת מַצָּבוֹ לִפְנֵי הַגְלָיָיתוֹ.
לְאַחַר הַגְלָיָיתוֹ הֶחֱלִיטוּ וַעֲדֵי הַמּוֹשָׁבוֹת לִמְצוֹא לוֹ מְמַלֵּא מָקוֹם וְיִיסְּדוּ בִּירוּשָׁלַיִם מִשְׂרָד לְעֶזְרָה מִשְׁפָּטִית, בְּרָאשׁוּת עוֹרֵךְ דִּין.
מָרְדְּכַי בֶּן הִלֵּל הֵעֵז אַף לוֹמַר כִּי יֵשׁ לִנְטוֹשׁ אֶת שִׁיטַת הַבַּקְשִׁישִׁים וְהַקְּשָׁרִים, וּלְהִשְׁתַּדֵּל בַּמִּמְשָׁל עַל יְסוֹד טִיעוּנִים מִשְׁפָּטִיִּים.

אַחֲרֵי הַלְשָׁנָה נוֹסֶפֶת נֶגְדּוֹ בְּאִיסְטַנְבּוּל גּוּיַּס עַנְתֶּבִּי חֵרֶף גִּילוֹ הַמְּבוּגָּר כְּחַיָּיל פָּשׁוּט בַּחֲזִית קַוְוקָז וּבְדִיאַרְבָּקִיר.
כְּשֶׁהִתְגַּלּוּ כִּישּׁוּרָיו בַּתְּחוּם הַטֶּכְנִי מוּנָּה כְּמַדְרִיךְ.
בְּהַחְזָרָתוֹ לְקוּשְׁטָא נִכְלָא בְּמַרְתְּפֵי הַמִּסְגָּד הַכָּחוֹל אַךְ שׁוּחְרַר עִם תּוֹם הַמִּלְחָמָה בְּנוֹבֶמְבֶּר 1918.

הוּעֲסַק כִּמְתוּרְגְּמָן בְּשַׁגְרִירוּת צָרְפַת שֶׁנִּפְתְּחָה מֵחָדָשׁ וְסִייֵּעַ לְגוֹלִים יְהוּדִים אֲחֵרִים מִסּוּרְיָה וְאֶרֶץ יִשְׂרָאֵל.
הִתְגּוֹרֵר בְּאוֹתָהּ תְּקוּפָה בִּשְׁכוּנַת פָּרָה בְּאִיסְטַנְבּוּל וְעָשָׂה הֲכָנוֹת לִקְרַאת שִׁיבַת הַמִּשְׁפָּחָה לְצָרְפַת.
עַנְתֶּבִּי נִפְטַר בְּ-4 בְּמֵרְץ 1919 אַחֲרֵי שְׁבוּעַיִים שֶׁל אִשְׁפּוּז, בְּבֵית הַחוֹלִים שֶׁל הַצִּי בְּאִיסְטַנְבּוּל בְּעִקְבוֹת אִי סְפִיקַת כְּלָיוֹת שֶׁיּוּחֲסָה לְהִידָּבְקוּתוֹ בְּטִיפוּס הַבֶּהָרוֹת.
נִקְבַּר בְּ'חֶלְקַת הַמְּגוֹרָשִׁים' בְּבֵית הַקְּבָרוֹת הַיְּהוּדִי הַיָּשָׁן שֶׁל אִיסְטַנְבּוּל.
 לִפְנֵי מוֹתוֹ כָּתַב מִכְתָּב שֶׁבּוֹ הִבִּיעַ אֶת הִתְלַהֲבוּתוֹ מִמָּה שֶׁרָאָה כִּתְרוּמַת "צָרְפַת הַנְּאוֹרָה" לְשִׁחְרוּר שְׁלוֹשָׁה עַמִּים עַתִּיקִים שֶׁבְּמֶרְחַב הַמִּזְרָח הַקָּרוֹב: הַיְּהוּדִים, הָאַרְמֵנִים וְהָעַרְבִים.
דְּבָרָיו תָּאֲמוּ אֶת הַשְׁקָפָתוֹ שֶׁלְּפִיהָ נֶאֱלַץ לְהִתְעַמֵּת בְּמֶשֶׁךְ הַשָּׁנִים עִם הַהַשְׁפָּעָה הַגֶּרְמָנִית, הַ"בּוֹלְשֵׁבִיקִית" וְאַף הָאַנְגְּלוֹ-סַכְּסִית בְּקֶרֶב הַצִּיּוֹנִים.

לְאַחַר מוֹתוֹ
הִשְׁאִיר אִשָּׁה, אַנְרִיֶּיט עַנְתֶּבִּי (1873-1954), בַּת לְמִשְׁפַּחַת סָלוֹמוֹן הָאַשְׁכְּנַזִּית, פְּלִיטָה מְחַבֵּל לוֹרֵן, שֶׁגָּדְלָה כְּמוֹ עַנְתֶּבִּי בְּרוּחַ הָאַהֲבָה לְצָרְפַת וּלְתַרְבּוּתָהּ.
עַנְתֶּבִּי הִכִּיר אוֹתָהּ בִּשְׁנוֹת לִימּוּדָיו בְּצָרְפַת וְהִתְחַתֵּן אִיתָּהּ בִּירוּשָׁלַיִם בְּ-1 בְּאַפְּרִיל 1897.
אַנְרִיֶּיט סָלוֹמוֹן עַנְתֶּבִּי הָיְיתָה לְמוֹרֶה יְדוּעָה בְּרֶשֶׁת בָּתֵּי הַסֵּפֶר אַלְיַאנְס - בְּתוּנִיסְיָה וּבְצָרְפַת.
בִּימֵי הַשּׁוֹאָה נִיצְּלָה בִּדְרוֹם צָרְפַת יַחַד עִם קוֹמֶץ תַּלְמִידוֹת מִסָּלוֹנִיקִי וּמִמָּרוֹקוֹ הוֹדוֹת לְרֶשֶׁת הַהִתְנַגְּדוּת "מַרְסֵל" שֶׁל מוּסָא עַבַּאדִי.
לַזּוּג אַלְבֵּרְט וְאַנְרִיֶּיט עַנְתֶּבִּי הָיוּ שְׁמוֹנָה יְלָדִים - אֶחָד מֵהֶם, גַּסְטוֹן הִצְטַיֵּין כְּצַנְחָן בִּצְבָאוֹ שֶׁל שַׁארְל דֶּה גּוֹל, בֵּין הַשְּׁאָר, בַּפְּלִישָׁה לְנוֹרְמַנְדִּי.

בְּסִפְרָהּ שֶׁל דְּבוֹרָה עוֹמֶר "אַהֲבַת אִיתָמָר" נִזְכַּר עַנְתֶּבִּי כְּ"רֶשַׁע" הַמַּסְגִּיר יְהוּדִים לַשִּׁלְטוֹן הַטּוּרְקִי.
בְּהֶמְשֵׁךְ הַסֵּפֶר מִתְבָּרֵר כִּי הוּא זֶה שֶׁהֵבִיא לַשִּׁידּוּךְ הַנִּכְסָף כָּל כָּךְ בֵּין אִיתָמָר בֶּן-אב"י וּבְחִירַת לִיבּוֹ לֵאָה אַבּוּשְׁדִיד.

רְחוֹבוֹת בְּתֵל אָבִיב וּבִירוּשָׁלַיִם נוֹשְׂאִים אֶת שְׁמוֹ.

נֶכְדָּתוֹ, אֵלִיזַבֶּת עַנְתֶּבִּי (נ' 1945), בַּת בְּנוֹ גַּסְטוֹן, פֵּדָגוֹגִית, סוֹפֶרֶת וְאֵשֶׁת מוּלְטִימֶדְיָה, כָּתְבָה עַל סָבָהּ שְׁנֵי סְפָרִים - אֶחָד - "אַלְבֵּרְט עַנְתֶּבִּי וְצָרְפַת כַּדָּת" (1996) הַמְּקַבֵּץ וּמֵעִיר אֶת הִתְכַּתְּבוּתוֹ, וְ"הַפָּאשָׁה הַיְּהוּדִי שֶׁל יְרוּשָׁלַיִם" (1996)