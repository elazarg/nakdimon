בִּמְדִינַת יִשְׂרָאֵל נְהוּגָה הַפְרָדַת הָרָשׁוּיוֹת, וְהִיא בַּעֲלַת שִׁיטַת מִשְׁפָּט עַצְמָאִית, הַמּוּשְׁפַּעַת מִן הַמִּשְׁפָּט הַמְּקוּבָּל, אַךְ עִם זֹאת בַּעֲלַת מְאַפְייְנִים יִיחוּדִיִּים מִשֶּׁלָּהּ.
לְצַד שִׁיטַת הַמִּשְׁפָּט הַיִּשְׂרְאֵלִית מַכִּיר הַדִּין הַיִּשְׂרְאֵלִי בְּמַעֲמָדוֹ הַמְּיוּחָד שֶׁל הַמִּשְׁפָּט הָעִבְרִי וּבְמַעֲמָדָן שֶׁל שִׁיטוֹת מִשְׁפָּט דָּתִיּוֹת אֲחֵרוֹת, בִּמְיוּחָד בִּתְחוּם דִּינֵי מִשְׁפָּחָה.
בִּמְדִינַת יִשְׂרָאֵל אֵין חוּקָּה פוֹרְמָלִית, וְעֶקְרוֹנוֹת הַבָּסִיס שֶׁל הַשִּׁיטָה, בִּמְיוּחָד לְאַחַר הַמַּהְפֵּכָה הַחוּקָּתִית, נִלְקָחִים מִקּוֹבֶץ חוּקֵּי יְסוֹד שֶׁחֲקִיקָתָם טֶרֶם נִשְׁלְמָה, כְּמוֹ גַּם מִפַּרְשָׁנוּת הַחוֹק עַל פִּי מוּשְּׂגֵי יְסוֹד בְּסִיסִיִּים הַנּוֹבְעִים מֵהַגְדָּרַת הַמְּדִינָה כְּ"מְדִינָה יְהוּדִית וְדֵמוֹקְרָטִית".

בִּשְׁנַת 1967 כָּבְשָׁה מְדִינַת יִשְׂרָאֵל אֶת שִׁטְחִי חֲצִי הָאִי סִינַי, רָמַת הַגּוֹלָן, רְצוּעַת עַזָּה וִיהוּדָה וְשׁוֹמְרוֹן, אַךְ לֹא הֵחִילָה עֲלֵיהֶם אֶת הַמִּשְׁפָּט הַיִּשְׂרְאֵלִי.
עַל מִזְרַח יְרוּשָׁלַיִם הוּחַל הַחוֹק הַיִּשְׂרְאֵלִי בְּאֶמְצָעוּת שִׁילּוּב שֶׁל דְּבַר חֲקִיקָה שֶׁל הַכְּנֶסֶת וְצַו שֶׁל הַמֶּמְשָׁלָה עוֹד בִּשְׁנַת 1967, וְאִילּוּ עַל רָמַת הַגּוֹלָן הוּחַל הַמִּשְׁפָּט הַיִּשְׂרְאֵלִי בְּחוֹק רָמַת הַגּוֹלָן שֶׁהִתְקַבֵּל בִּשְׁנַת 1981, בַּשְּׁטָחִים שֶׁעוֹדָם מוּחְזָקִים עַל יְדֵי מְדִינַת יִשְׂרָאֵל, וְטֶרֶם הוּחַל עֲלֵיהֶם הַחוֹק הַיִּשְׂרְאֵלִי, נָהוּג מִמְשָׁל צְבָאִי בְּרוּחַ אֲמָנַת זְ'נָבָהּ הָרְבִיעִית.
שִׁיטַת הַמִּשְׁפָּט הַנְּהוּגָה בָּהֶם הִיא זוֹ שֶׁהָייְתָה קַיֶּימֶת טֶרֶם הוּחְזְקוּ עַל יְדֵי יִשְׂרָאֵל, בְּכָפוּף לַצַּוִּוים שֶׁמְּפַרְסֵם הַמּוֹשֵׁל הַצְּבָאִי מִדֵּי פַּעַם.
לְתוֹשָׁבֵי הַשְּׁטָחִים הָאֵלֶּה יֵשׁ זְכוּת לַעֲתוֹר לְבֵית הַמִּשְׁפָּט הַגָּבוֹהַּ לְצֶדֶק, כֵּיוָון שֶׁזְּכוּת זוֹ נְתוּנָה לְכָל אָדָם שֶׁיֵּשׁ לוֹ עִנְיָין מִשְׁפָּטִי עִם רָשׁוּיוֹת מְדִינַת יִשְׂרָאֵל, וְלָאו דַּוְוקָא לְאֶזְרָחִים אוֹ תּוֹשָׁבִים יִשְׂרְאֵלִים.

עַד לִשְׁנַת 1917 שָׁלְטָה בְּשִׁטְחָה שֶׁל אֶרֶץ יִשְׂרָאֵל הָאִימְפֶּרְיָה הָעוֹתְ'מָאנִית.
לְשִׁיטוֹת מִשְׁפָּט קְדוּמוֹת יוֹתֵר שֶׁהָיוּ נְהוּגוֹת בְּטֶרֶם הִשְׁתַּלְּטָה הָאִימְפֶּרְיָה הָעוֹתְ'מָאנִית עַל שִׁטְחֵי אֶרֶץ יִשְׂרָאֵל אֵין זֵכֶר בַּמִּשְׁפָּט הַיִּשְׂרְאֵלִי.

אֶרֶץ יִשְׂרָאֵל לֹא הָייְתָה יְחִידָה אוֹטוֹנוֹמִית בְּמִסְגֶּרֶת הָאִימְפֶּרְיָה הָעוֹתְ'מָאנִית, כִּי אִם מָחוֹז שֶׁהִיוָּוה חֵלֶק בִּלְתִּי נִפְרָד מִן הָאִימְפֶּרְיָה, שֶׁהִשְׂתָּרְעָה עַל פְּנֵי שְׁטָחִים נִרְחָבִים בְּאֵירוֹפָּה, בְּאַסְיָה וְאַף בְּאַפְרִיקָה.
מִכֵּיוָון שֶׁכָּךְ, לֹא הָייְתָה נְהוּגָה בְּאֶרֶץ יִשְׂרָאֵל חֲקִיקָה נִפְרֶדֶת, וְהַמִּשְׁפָּט שֶׁהָיָה נָהוּג בָּאִימְפֶּרְיָה הָעוֹתְ'מָאנִית הָיָה נָהוּג אַף בְּאֶרֶץ יִשְׂרָאֵל.

הַמִּשְׁפָּט הָעוֹתְ'מָאני הִיוָּוה שִׁיטַת מִשְׁפָּט מַקִּיפָה, בַּעֲלַת סַמְמָנִים מוֹדֶרְנִיִּים, אִם כִּי בְּמוּבָנִים רַבִּים מְפַגֶּרֶת אַחַר שִׁיטוֹת מִשְׁפָּט מִתְקַדְּמוֹת.
אֶת הַדִּין הַמַּהוּתִי הָאֶזְרָחִי הִסְדִּיר דְּבַר חֲקִיקָה הַקָּרוּי הַמַּגְ'לָה, בְּתוֹסֶפֶת מִסְפַּר חוּקִּים שֶׁקָּבַע הַסּוּלְטָאן.
כְּמוֹ כֵן נְהוּגִים הָיוּ חוּקִּים עוֹתְ'מָאנִיִּים שֶׁהִסְדִּירוּ אֶת הַמִּשְׁפָּט הַפְּלִילִי, דִּינֵי הָרְאָיוֹת, הַהוֹצָאָה לַפּוֹעַל, הַמִּשְׁפָּט הֲדִיּוּנִי, וּשְׁאָר הַתְּחוּמִים הַמִּשְׁפָּטִיִּים.

בִּשְׁנַת 1984 חוֹקֵק חוֹק לְבִיטּוּל הַמַּגְ'לָה, אֲשֶׁר נִיתֵּק אֶת הַקֶּשֶׁר בֵּין הַמִּשְׁפָּט הַיִּשְׂרְאֵלִי לַמִּשְׁפָּט הָעוֹתְ'מָאני.

כַּיּוֹם עֲדַיִין נְהוּגִים בַּמִּשְׁפָּט הַיִּשְׂרְאֵלִי מִסְפַּר הֶסְדֵּרִים שֶׁלֵּידָתָם בַּחוֹק הָעוֹתְ'מָאני, כְּגוֹן סִיוּוּג הַקַּרְקָעוֹת.
סְעִיפִים 80 וּ-81 לִפְקוּדַּת הַפְּרוֹצֵדוּרָה הָאֶזְרָחִית הָעוֹתְ'מָאנִית שָׂרְדוּ אֶת כָּל גִּלְגּוּלֵי הַחֲקִיקָה, וְעוֹדָם נְהוּגִים בַּמִּשְׁפָּט הַיִּשְׂרְאֵלִי כַּיּוֹם.
סְעִיפִים אֵלּוּ עוֹסְקִים בִּשְׁאֵלוֹת רְאָיָיתִיּוֹת מִתְּחוּם הַדִּין הָאֶזְרָחִי – מַעֲמָדָהּ שֶׁל טַעֲנָה בְּעַל פֶּה אֶל מוּל מִסְמָךְ בִּכְתָב, וְאֵיזֶה עִסְקָאוֹת יֵשׁ לְהוֹכִיחַ בְּאֶמְצָעוּת מִסְמָךְ בִּכְתָב.

עִם כְּנִיסָתוֹ לְתוֹקֶף שֶׁל הַמַּנְדָּט הַבְּרִיטִי עַל אֶרֶץ יִשְׂרָאֵל, נֶחְקַק דְּבַר הַמֶּלֶךְ בַּמּוֹעָצָה עַל אֶרֶץ יִשְׂרָאֵל, 1922.
בְּסִימָן 46 נִקְבַּע כִּי כָּל הַחוּקִּים הָעוֹתְ'מָאנִיִּים שֶׁעָמְדוּ בְּתוֹקֶף בְּ-1 בְּנוֹבֶמְבֶּר 1914, הוּא הַיּוֹם שֶׁבּוֹ נִכְנְסָה טוּרְקִיָּה לְמִלְחֶמֶת הָעוֹלָם הָרִאשׁוֹנָה, יַמְשִׁיכוּ לַעֲמוֹד בְּתָקְפָם, אַךְ זֹאת "בְּהַתְאָמָה לִתְנָאֵי הָאָרֶץ וּלְתוֹשָׁבֶיהָ".

עִם זֹאת, קָבַע סִימָן 46 כִּי בְּמִקְרִים שֶׁאֵינָם מוּסְדָּרִים בַּחֲקִיקָה הַטּוּרְקִית, יִשְׁפְּטוּ בָּתֵּי הַמִּשְׁפָּט בְּהֶתְאֵם לַמִּשְׁפָּט הַמְּקוּבָּל וְדִינֵי הַיּוֹשֶׁר הָאַנְגְּלִיִּים.
עַד מְהֵרָה הֵחֵלּוּ עֲנָפִים שְׁלֵמִים שֶׁל הַמִּשְׁפָּט לִשְׁאוֹב מִצִּינּוֹר זֶה שֶׁל סִימָן 46 אֶת הַהֶסְדֵּרִים הַמִּשְׁפָּטִיִּים הָאַנְגְּלִיִּים הַמִּתְקַדְּמִים.

בְּנוֹסָף, הַנְּצִיבִים הָעֶלְיוֹנִים חוֹקְקוּ פְּקוּדּוֹת חֲדָשׁוֹת, שֶׁהִסְדִּירוּ אַף הֵן תְּחוּמִים רַבִּים שֶׁל הַמִּשְׁפָּט הָאֶזְרָחִי, כְּגוֹן פְּקוּדַּת הַשְּׁטָרוֹת וּפְקוּדַּת הַנְּזִיקִין.
חֵלֶק מִפְּקוּדּוֹת אֵלּוּ הוּעְתְּקוּ מֵהַמִּשְׁפָּט הָאַנְגְּלִי, וְחֶלְקָן חוּדְּשׁוּ עַל יְדֵי הַנְּצִיבִים.
סוּג נוֹסָף שֶׁל פְּקוּדּוֹת הוּא קוֹבֶץ חוּקִּים שֶׁהִגִּיעַ מֵעֵת לְעֵת מֵאַנְגְּלִיָּה וְנִקְרָא "הַסֵּפֶר הַלָּבָן".
פְּקוּדַּת הַנְּצִיב הָעֶלְיוֹן הֶעֱנִיקָה לַקּוֹבֶץ מַעֲמָד שֶׁל פְּקוּדָּה.
הַפְּקוּדּוֹת נִכְנְסוּ לְתוֹקֶף לְאַחַר פִּרְסוּמָם בְּקוֹבֶץ מְיוּחָד (בְּדוֹמֶה לִרְשׁוּמוֹת כַּיּוֹם).
בְּיִשְׂרָאֵל הַמּוּנָּח חוֹק מִתְיַיחֵס לְדַבֵּר חֲקִיקָה שֶׁחוֹקְקָה הַכְּנֶסֶת.
הַמּוּנָּח פְּקוּדָּה מִתְיַיחֵס לְדַבֵּר חֲקִיקָה שֶׁנֶּחְקַק עַל יְדֵי גּוֹרֵם אַחֵר, כְּגוֹן הַנְּצִיב הָעֶלְיוֹן.
הַמְּדוּבָּר בַּנּוֹרְמוֹת מִשְׁפָּטִיּוֹת בַּעֲלוֹת תּוֹקֶף שָׁוֶוה.

מְאַפְייְנִים רַבִּים שֶׁל שִׁיטַת הַמִּשְׁפָּט הַיִּשְׂרְאֵלִית לֶעָתִיד נִקְבְּעוּ בִּתְקוּפָה זוֹ.
כָּךְ לְגַבֵּי הֵיעָדְרוֹ שֶׁל חֶבֶר מוּשְׁבָּעִים מִן הַדִּין הַפְּלִילִי, מַעֲמָדוֹ שֶׁל הַתַּקְדִּים הַמִּשְׁפָּטִי הַמְּחַיֵּיב, וּמְאַפְייְנִים רַבִּים נוֹסָפִים.
הֵעָדְרוֹ שֶׁל מוֹסַד הַמּוּשְׁבָּעִים, לַמְרוֹת הֱיוֹתוֹ חֵלֶק מֵהַשִּׁיטָה הַבְּרִיטִית, נוֹבֵעַ מִכָּךְ שֶׁהַבְּרִיטִים נִמְנְעוּ מִלְּכוֹנַן בָּתֵּי-מִשְׁפָּט שֶׁמְּבוּסָּסִים עַל מוּשְׁבָּעִים "יְלִידִים" בַּמּוֹשָׁבוֹת הַבְּרִיטִיּוֹתִ[דָּרוּשׁ מָקוֹר].
הַמְּתָאֵר הַכְּלָלִי שֶׁל מַעֲרֶכֶת בָּתֵּי הַמִּשְׁפָּט וּבָתֵּי הַדִּין הַקַּיֶּימֶת בִּמְדִינַת יִשְׂרָאֵל כַּיּוֹם, יְסוֹדוֹ בִּתְקוּפַת הַמַּנְדָּט.
נִיתָּן לוֹמַר שֶׁהַשְׁפָּעָתָהּ שֶׁל שִׁיטַת הַמִּשְׁפָּט הַבְּרִיטִית עַל הַמִּשְׁפָּט הַיִּשְׂרְאֵלִי הִיא הַרְבֵּה בְּיוֹתֵר, אִם כִּי בְּעֶשְׂרוֹת הַשָּׁנִים שֶׁחָלְפוּ מֵאָז הֲקָמַת הַמְּדִינָה, נַעֲשׂוּ מַאֲמַצִּים מוּדָעִים לְהִתְנַתֵּק מִשִּׁיטַת מִשְׁפָּט זוֹ בִּתְחוּמִים רַבִּים.
לִקְרַאת סִיּוּמוֹ שֶׁל הַמַּנְדָּט הַבְּרִיטִי הוּקְמָה מוֹעֶצֶת הָעָם כְּתַשְׁתִּית לַהֲקָמַת גּוּף שִׁלְטוֹנִי לִמְדִינַת יִשְׂרָאֵל הָעֲתִידָה לָקוּם.
מוֹעָצָה זוֹ לֹא נִבְחֲרָה, כִּי אִם מוּנְּתָה בְּהַסְכָּמָה בֵּין הַוַּועַד הַלְּאוּמִּי וּבֵין הַסּוֹכְנוּת הַיְּהוּדִית תּוֹךְ שֶׁהִיא מְיַיצֶּגֶת אֶת גְּוָנָיו הַפּוֹלִיטִיִּים שֶׁל הַיִּישּׁוּב.
בְּ-14 בְּמַאי 1948 הִכְרִיזָה "מוֹעֶצֶת הָעָם" עַל הֲקָמַת הַמְּדִינָה, וּבְמַעֲמָד זֶה שִׁינְּתָה אֶת שְׁמָהּ לְ"מוֹעֶצֶת הַמְּדִינָה הַזְּמַנִּית".
מַעֲמַד הַכְרָזַת הַמְּדִינָה יָצַר יֵשׁוּת מִשְׁפָּטִית חֲדָשָׁה, הַקְּרוּיָה "מְדִינַת יִשְׂרָאֵל", וְיֵשׁוּת זוֹ לֹא הָייְתָה קְשׁוּרָה בְּכָל קֶשֶׁר מְחַיֵּיב לַשִּׁלְטוֹן שֶׁקָּדַם לָהּ.

עִם הֲקָמַת מְדִינַת יִשְׂרָאֵל קָם הַצּוֹרֶךְ בְּהַסְדָּרַת שִׁיטַת מִשְׁפָּט יִשְׂרְאֵלִית.
עַל מְנַת שֶׁלֹּא לְהוֹתִיר אֶת הַמְּדִינָה הַצְּעִירָה לְלֹא מִשְׁפָּט מְחַיֵּיב, פּוּרְסַם בְּמַעֲמַד הַכְרָזַת הַמְּדִינָה מִנְשָׁר, שֶׁהִיוָּוה אֶת הַבָּסִיס עָלָיו נִיסְּתָה הַמְּדִינָה הַחֲדָשָׁה לְבַסֵּס אֶת מִשְׁפָּטָהּ.
הַמִּנְשָׁר קָבַע כִּי מוֹעֶצֶת הָעָם הִיא הָרָשׁוּת הַמְּחוֹקֶקֶת, וְכִי הַמִּשְׁפָּט שֶׁהָיָה קַיָּים עֶרֶב הֲקָמַת הַמְּדִינָה נוֹתַר עַל כַּנּוֹ, בְּכָפוּף לַחֲרִיגִים מְסוּיָּמִים.
בְּכָךְ אִימֵּץ הַמִּנְשָׁר אֶת הַמִּשְׁפָּט הַבְּרִיטִי, אַךְ קָבַע אֶת הַדֶּרֶךְ לְשִׁינּוּיוֹ – בִּדְבַר חֲקִיקָה שֶׁל הָרָשׁוּת הַמְּחוּקֶּקֶת, אֲשֶׁר לְיָמִים תִּיקָּרֵא הַכְּנֶסֶת.

בְּ-19 בְּמַאי 1948 הֶחֱלִיפָה אֶת הַמִּנְשָׁר "פְּקוּדַּת סִדְרֵי הַשִּׁלְטוֹן וְהַמִּשְׁפָּט", אֲשֶׁר חוֹקְקָה מוֹעֶצֶת הַמְּדִינָה הַזְּמַנִּית.
פְּקוּדָּה זוֹ קוֹבַעַת בִּסְעִיף 11:

הַמִּשְׁפָּט שֶׁהָיָה קַיָּים בְּאֶרֶץ יִשְׂרָאֵל בְּיוֹם ה' בָּאיֶיר תּש"ח (14 בְּמַאי 1948) יַעֲמוֹד בְּתָקְפּוֹ, עַד כַּמָּה שֶׁאֵין בּוֹ מִשּׁוּם סְתִירָה לִפְקוּדָּה זוֹ אוֹ לַחוּקִּים הָאֲחֵרִים שֶׁיִּינָּתְנוּ עַל יְדֵי מוֹעֶצֶת הַמְּדִינָה הַזְּמַנִּית אוֹ עַל פִּיהָ, וּבְשִׁינּוּיִים הַנּוֹבְעִים מִתּוֹךְ הֲקָמַת הַמְּדִינָה וְרָשׁוּיוֹתֶיהָ.

הַסְּיָיג שֶׁבְּסוֹף סְעִיף 11 מְאַפְשֵׁר לְבָתֵּי הַמִּשְׁפָּט לַחֲרוֹג מֵהַחֲקִיקָה הַמַּנְדָּטוֹרִית.
הַחֲקִיקָה הַמַּפְלָה, שֶׁשִּׁימְּשָׁה לְהַגְּבָּלַת הָעֲלִיָּיה וּלְהַגְּבָּלַת רְכִישַׁת קַרְקָעוֹת עַל יְדֵי יְהוּדִים, עַל פִּי הַסֵּפֶר הַלָּבָן שֶׁל 1939, בּוּטְּלָה בִּמְפוֹרָשׁ בַּסְּעִיף 13 שֶׁל הַפְּקוּדָּה.

מֵאָז הֲקָמַת הַמְּדִינָה חוֹקְקָה הַכְּנֶסֶת חוּקִּים שֶׁהֶחֱלִיפוּ אֶת הַחֲקִיקָה הַבְּרִיטִית (חֲרִיגִים בּוֹלְטִים הֵם פְּקוּדַּת הָרְאָיוֹת, פְּקוּדַּת הַנְּזִיקִין וּפְקוּדַּת הַשְּׁטָרוֹת, אַךְ גַּם לְאֵלּוּ נִיתָּן נִיסּוּחַ יִשְׂרְאֵלִי מוֹדֶרְנִי בַּשָּׂפָה הָעִבְרִית - "נוּסָּח חָדָשׁ").

בְּמַקְבִּיל בִּיצְּעָה הַכְּנֶסֶת חֲקִיקָה נִרְחֶבֶת נוֹסֶפֶת, מְחוֹקְקֵי הַמִּשְׁנֶה (וּבִמְיוּחָד מִשְׂרְדֵי הַמֶּמְשָׁלָה) חוֹקְקוּ תַּקָּנוֹת, כְּלָלִים וְצַוִּוים, וְכַיּוֹם נִיתָּן לִרְאוֹת בְּמַרְבִּית תְּחוּמֵי הַמִּשְׁפָּט כִּתְחוּמִים הַמּוּסְדָּרִים בִּדְבַר חֲקִיקָה יִשְׂרְאֵלִי מְקוֹרִי וְעַצְמָאִי.

בָּתֵּי הַמִּשְׁפָּט הַיִּשְׂרְאֵלִיִּים יָצְרוּ תַּקְדִּימִים אֲשֶׁר סִייְּעוּ בְּמַתַּן הָאִפְיוּן הַיִּשְׂרְאֵלִי לַחֲקִיקָה, הֵן לַחֲקִיקָה הַמַּנְדָּטוֹרִית וְהָעוֹתְ'מָאנִית שֶׁנּוֹתְרָה בְּתוֹקֶף, וְהֵן לַחֲקִיקָה הַיִּשְׂרְאֵלִית שֶׁלְּאַחֲרֶיהָ.
כָּךְ לְמָשָׁל, עַל הַמִּבְנֶה הַבְּסִיסִי שֶׁל הוֹרָאוֹת הָרַשְׁלָנוּת הַמּוֹפִיעוֹת בִּפְקוּדַּת הַנְּזִיקִין, שֶׁהִיא חִיקּוּק מַנְדָּטוֹרִי מִשְּׁנַת 1928 הַמְּבוּסָּס עַל חֲקִיקָה קַפְרִיסָאִית, יָצַר בֵּית הַמִּשְׁפָּט הָעֶלְיוֹן אֶת מִבְנֵה הָעַל הַיִּשְׂרְאֵלִי הַמּוֹדֶרְנִי שֶׁל "חוֹבַת זְהִירוּת מוּשָּׂגִית" וְ"חוֹבַת זְהִירוּת קוֹנְקְרֵטִית" בְּסִדְרַת פִּסְקֵי דִּין שֶׁתְּחִילָּתָהּ בִּשְׁנוֹת הַ-70.
הַהִסְתַּמְּכוּת עַל הַתַּקְדִּימִים הָאַנְגְּלִים שֶׁהָייְתָה רַבָּה מְאוֹד בִּשְׁנוֹתֶיהָ הָרִאשׁוֹנוֹת שֶׁל הַמְּדִינָה, פָּסְקָה כִּמְעַט, וְהַהִסְתַּמְּכוּת עַל שִׁיטוֹת מִשְׁפָּט זָרוֹת (כְּגוֹן הַמִּשְׁפָּט הָאַנְגְּלִי וְהַמִּשְׁפָּט הָאָמֵרִיקָנִי) הִיא לְצוֹרֶךְ הַשְׁוָואָה בִּלְבַד, וְלֹא כְּמָקוֹר מְחַיֵּיב.

בִּשְׁנַת 1984 אִישְּׁרָה הַכְּנֶסֶת אֶת הַחוֹק לְבִיטּוּל הַמַּגְ'לָה, שֶׁבִּיטֵּל אֶת תּוֹקְפָהּ שֶׁל הַמַּגְ'לָה בִּמְדִינַת יִשְׂרָאֵל.
עִם זֹאת, הַחוֹק לֹא בִּיטֵּל חוּקִּים עוֹתְ'מָאנִיִּים שֶׁנּוֹתְרוּ עֲדַיִין בְּתוֹקֶף וּמְקוֹרָם לֹא הָיָה מֵהַמַּגְ'לָה.
חוֹק יְסוֹדוֹת הַמִּשְׁפָּט, שֶׁהִתְקַבֵּל בִּשְׁנַת 1980, בִּיטֵּל אֶת הַהוֹרָאָה לְהִזְדַּקֵּק לַחוֹק הָאַנְגְּלִי בְּמִקְרֶה שֶׁל לַאקוּנָה.
חוֹק זֶה גַּם הֶעֱנִיק מַעֲמָד מְיוּחָד כְּמָקוֹר מִשְׁפָּטִי מְחַיֵּיב לַמִּשְׁפָּט הָעִבְרִי.

הַמִּשְׁפָּט הַיִּשְׂרְאֵלִי מַכִּיר בְּמִקְרִים מְסוּיָּמִים אַף בְּתוֹקְפָן שֶׁל הוֹרָאוֹת מִן הַמִּשְׁפָּט הַבֵּינְלְאוּמִּי, הַכְּלוּלוֹת, בֵּין הַיֶּתֶר, בְּאָמָּנוּת בֵּינְלְאוּמִּיּוֹת אֲשֶׁר יִשְׂרָאֵל הִיא צָד לָהֶן.

הַמְּקוֹרוֹת מֵהֶם שׁוֹאֵב הַמִּשְׁפָּט הַיִּשְׂרְאֵלִי אֶת תְּכָנָיו הֵם אִם כֵּן דִּבְרִי הַחֲקִיקָה שֶׁל הַכְּנֶסֶת וְשֶׁל מְחוֹקְקֵי הַמִּשְׁנֶה, תַּקְדִּימִי בָּתֵּי הַמִּשְׁפָּט הַיִּשְׂרְאֵלִים, דִּינִים מַנְדָּטוֹרִיִּים וְעוֹתְ'מָאנִיִּים שֶׁעוֹדָם בְּתוֹקֶף, וְכֵן הַמִּשְׁפָּט הָעִבְרִי, וּכְלָלֵי הַמִּשְׁפָּט הַבֵּינְלְאוּמִּי אִם הַמִּשְׁפָּט הַיִּשְׂרְאֵלִי הַפְּנִימִי מַכִּיר בָּהֶם.

מְדִינַת יִשְׂרָאֵל, כְּחֶבְרָה בַּקְּהִילָּה הַבֵּינְלְאוּמִּית וּבְאִרְגּוּן הָאוּמּוֹת הַמְּאוּחָדוֹת, מְכַבֶּדֶת אַף אֶת כְּלָלֵי הַמִּשְׁפָּט הַבֵּינְלְאוּמִּי הַמִּנְהָגִי (כְּלָלֵי הַמִּשְׁפָּט הַבֵּינְלְאוּמִּי הַנְּהוּגִים וְהַמּוּכָּרִים עַל יְדֵי כָּל מְדִינוֹת הָעוֹלָם, בְּנִיגּוּד לַמִּשְׁפָּט הַבֵּינְלְאוּמִּי הַפּוּמְבִּי הַמִּסְתַּמֵּךְ עַל אֲמָנוֹת בֵּינְלְאוּמִּיּוֹת, הֶחָל רַק עַל הַמְּקַבְּלִים אוֹתוֹ מֵרְצוֹנָם) וְאֵלּוּ חָלִים בְּשִׁטְחָה, אַף מִבְּלִי שֶׁיְּאוּמְּצוּ בִּדְבַר חֲקִיקָה שֶׁל הַכְּנֶסֶת, כָּל עוֹד אֵינָם סוֹתְרִים חֲקִיקָה שֶׁל הַכְּנֶסֶת.

עַל מְנַת לְהָחִיל בְּשֶׁטַח הַמְּדִינָה כְּלָלִים חֲדָשִׁים בַּמִּשְׁפָּט הַבֵּינְלְאוּמִּי יֵשׁ לְאַמְּצָם בִּדְבַר חֲקִיקָה נִפְרָד.
מִכָּאן שֶׁבַּמִּישׁוֹר הַבֵּינְלְאוּמִּי, כְּלַפֵּי גּוֹרְמֵי חוּץ, מְחוּיֶּבֶת מְדִינַת יִשְׂרָאֵל עַל פִּי כָּל הָאָמָּנוּת שֶׁהִיא צַד לָהֶן, אַךְ בַּמִּישׁוֹר הַפְּנִימִי חָלִים רַק כְּלָלֵי הַמִּשְׁפָּט הַבֵּינְלְאוּמִּי הַמִּנְהָגִי, וְכֵן כְּלָלִים שֶׁאוּמְּצוּ בַּחֲקִיקַת הַכְּנֶסֶת.
מִכָּאן שֶׁקַּיָּימוֹת אָמָּנוּת בֵּינְלְאוּמִּיּוֹת שֶׁיִּשְׂרָאֵל הִיא צָד לָהֶן, אַךְ אֵין לָהֶן תְּחוּלָה מִבְּחִינַת הַמִּשְׁפָּט הַיִּשְׂרְאֵלִי הַפְּנִימִי.

דּוּגְמָה לִתְחוּלַת הַמִּשְׁפָּט הַבֵּינְלְאוּמִּי הַמִּנְהָגִי הִיא הַכָּרַת הַמְּדִינָה בַּאֲמָנַת הָאג מִשְּׁנַת 1907 לְעִנְיַין הַלּוֹחְמָה הַיַּבַּשְׁתִּית הַמּוּכֶּרֶת וְהַנֶּאֱכֶפֶת בְּשִׁטְחָה שֶׁל מְדִינַת יִשְׂרָאֵל, אַף מִבְּלִי שֶׁתְּאוּמַּץ בִּדְבַר חֲקִיקָה שֶׁל הַכְּנֶסֶת.

דּוּגְמָה לִתְחוּלַת הַמִּשְׁפָּט הַבֵּינְלְאוּמִּי הַהֶסְכֵּמִי הִיא הַכָּרַת הַמְּדִינָה בָּאֲמָנָה בִּדְבַר הַהֶיבֵּטִים הָאֶזְרָחִיִּים שֶׁל חֲטִיפָה בֵּינְלְאוּמִּית שֶׁל יְלָדִים מִשְּׁנַת 1980.
אֲמָנָה זוֹ, הָעוֹסֶקֶת בְּמִקְרִים בָּהֶם חָטַף הוֹרָה אֶת יַלְדּוֹ אֶל מְדִינָה זָרָה בְּמִסְגֶּרֶת סִכְסוּךְ עַל מִשְׁמוֹרֶת עִם הַהוֹרֶה הַשֵּׁנִי, וְקוֹבַעַת הֶסְדֵּרִים לַהֲשָׁבַת הַיֶּלֶד אֶל הַמְּדִינָה מִמֶּנָּה נֶחְטַף, הִיא דְּבַר חֲקִיקָה בֵּינְלְאוּמִּי חָדָשׁ.
יִשְׂרָאֵל הִצְטָרְפָה אֶל הָאֲמָנָה, וְצֵירְפָה אוֹתָהּ לְמִשְׁפָּטָהּ הַפְּנִימִי בְּחוֹק שֶׁל הַכְּנֶסֶת מִשְּׁנַת 1991.
בִּתְקוּפַת הַבֵּינַיִים שֶׁבֵּין הִצְטָרְפוּת יִשְׂרָאֵל לַאֲמָנָה וּבֵין קַבָּלָתָהּ עַל יְדֵי הַכְּנֶסֶת, לֹא הָייְתָה לָאֲמָנָה תְּחוּלָה בַּמִּשְׁפָּט הַפְּנִימִי הַיִּשְׂרְאֵלִי.

דּוּגְמָה לִדְבַר חֲקִיקָה בֵּינְלְאוּמִּי הֶסְכֵּמִי, שֶׁיִּשְׂרָאֵל הִיא צַד לוֹ, אַךְ אֵינוֹ חָל בַּמִּשְׁפָּט הַפְּנִימִי שֶׁל הַמְּדִינָה, הוּא אֲמָנַת רוֹמָא, שֶׁנִּכְנְסָה לְתוֹקֶף בִּשְׁנַת 2002 וְהֵקִימָה אֶת בֵּית הַדִּין הַפְּלִילִי הַבֵּינְלְאוּמִּי.
עַל אַף שֶׁיִּשְׂרָאֵל הָייְתָה בֵּין יוֹזְמוֹת הָאֲמָנָה וְאַף חָתְמָה עַל הָאֲמָנָה, לֹא אִישְׁרְרָה הַכְּנֶסֶת אֶת הָאֲמָנָה, וּמְאוּחָר יוֹתֵר יִשְׂרָאֵל אַף הוֹדִיעָה כִּי אֵין בְּכַוָּונָתָהּ לְאַשְׁרְרָהּ.

הַמִּשְׁפָּט הַמְּקוּבָּל מוּל הַמִּשְׁפָּט הַקּוֹנְטִינֶנְטָלִי
הַמִּשְׁפָּט הַמַּנְדָּטוֹרִי הַבְּרִיטִי, אֲשֶׁר הָיָה הַמִּשְׁפָּט הַנּוֹהַג בַּמְּדִינָה עִם הֲקָמָתָהּ, פָּעַל עַל פִּי עֶקְרוֹנוֹת הַמִּשְׁפָּט הַמְּקוּבָּל.
עִיקָּרָם שֶׁל עֶקְרוֹנוֹת אֵלּוּ הוּא כִּי הַשּׁוֹפֵט הוּא לִבָּהּ שֶׁל הַמַּעֲרֶכֶת הַמִּשְׁפָּטִית.
הַשּׁוֹפֵט מְיַישֵּׂם אֶת הֶגְיוֹנוֹ וְאֶת הֶיכֵּרוּתוֹ עִם הַמַּעֲרֶכֶת הַמִּשְׁפָּטִית לִיצִירַת תַּקְדִּים.
הַתַּקְדִּים הוּא לִבָּהּ שֶׁל שִׁיטַת הַמִּשְׁפָּט הַמְּקוּבָּל, וּבָתֵּי הַמִּשְׁפָּט בְּאַנְגְּלִיָּה רוֹאִים עַצְמָם כְּפוּפִים לְתַקְדִּימֵי בֵּית הַמִּשְׁפָּט הָעֶלְיוֹן בְּאַנְגְּלִיָּה.
חֲקִיקָה שֶׁל הַפַּרְלָמֶנְט יְכוֹלָה לְשַׁנּוֹת אוֹ לַהֲפוֹךְ אֶת הַתַּקְדִּים, אַךְ הַתַּקְדִּים הוּא הַבָּסִיס לַמַּעֲרֶכֶת הַמִּשְׁפָּטִית, וְהוּא חוֹבֵק כֹּל.

כָּךְ, לְמָשָׁל, אֵין בְּאַנְגְּלִיָּה חוֹק שֶׁל הַפַּרְלָמֶנְט הָאוֹסֵר עַל רֶצַח, מִשּׁוּם שֶׁהַמְּדוּבָּר בַּעֲבֵירָה מִן הַמִּשְׁפָּט הַמְּקוּבָּל, שֶׁמְּקוֹרָהּ הוּא סַמְכוּתוֹ הַחוּקִּית שֶׁל בֵּית הַמִּשְׁפָּט הַנּוֹבַעַת מֵהַחְלָטוֹתָיו מְקַדֶּמֶת דְּנָא.
אַךְ בְּעוֹד שֶׁהָעוֹנֶשׁ עַל פִּי הַמִּשְׁפָּט הַמְּקוּבָּל עַל עֲבֵירָה זוֹ הוּא עוֹנֶשׁ מָוֶות, הֲרֵי שֶׁחֲקִיקָה שֶׁל הַפַּרְלָמֶנְט קָבְעָה כִּי הָעוֹנֶשׁ עַל עֲבֵירָה זוֹ יִהְיֶה מַאֲסַר עוֹלָם.

שִׁיטָה זוֹ נְהוּגָה, בְּשִׁינּוּיִים מְסוּיָּמִים (אִם כִּי רַבֵּי מַשְׁמָעוּת) בְּאַרְצוֹת הַבְּרִית וּבִמְדִינוֹת דּוֹבְרוֹת אַנְגְּלִית נוֹסָפוֹת, כְּמוֹ גַּם בִּמְדִינוֹת שֶׁהָיוּ תַּחַת הַשְׁפָּעָה בְּרִיטִית חֲזָקָה.

אֶל מוּל מַעֲרֶכֶת מִשְׁפָּטִית זוֹ קַיָּימוֹת מַעֲרָכוֹת מִשְׁפָּטִיּוֹת הַמְּבוּסָּסוֹת עַל הַמִּשְׁפָּט הַקּוֹנְטִינֶנְטָלִי הַנָּהוּג בִּמְדִינוֹת אֵירוֹפָּה כְּצָרְפַת וְגֶרְמַנְיָה.
הַמִּשְׁפָּט הַקּוֹנְטִינֶנְטָלִי מְיַיחֵס לְתַקְדִּים חֲשִׁיבוּת פְּחוּתָה, וְהַמָּקוֹר הָרִאשׁוֹנִי בּוֹ מוֹצָא הַשּׁוֹפֵט הַקּוֹנְטִינֶנְטָלִי אֶת הַתְּשׁוּבָה לַשְּׁאֵלָה הַמִּשְׁפָּטִית הָעוֹמֶדֶת בְּפָנָיו הוּא קוֹבֶץ חוּקִּים הַקָּרוּי "קוֹד", הָאָמוּר בְּשֶׁל פֵּירוּטוֹ הָרַב לְסַפֵּק תְּשׁוּבָה לְמַרְבִּית הַשְּׁאֵלוֹת, בְּדוֹמֶה לַתַּקְדִּים הַבְּרִיטִי.

שׁוֹנִי נוֹסָף בֵּין שִׁיטַת הַמִּשְׁפָּט הַמְּקוּבָּל וּבֵין שִׁיטַת הַמִּשְׁפָּט הַקּוֹנְטִינֶנְטָלִי, הוּא כִּי אַרְצוֹת הַמִּשְׁפָּט הַמְּקוּבָּל נוֹקְטוֹת בַּשִּׁיטָה הָאַדְבֶרְסַרִית בָּהּ אֵין לְשׁוֹפֵט כָּל תַּפְקִיד בִּמְצִיאַת הָעוּבְדּוֹת.
הַשּׁוֹפֵט הוּא פָּסִיבִי, וְעָלָיו לְהִסְתַּפֵּק בִּרְאָיוֹת אוֹתָן מְבִיאִים הַצְּדָדִים בְּפָנָיו כְּבָסִיס לְהַכְרָעָתוֹ.
בְּנִיגּוּד לְכָךְ, בִּמְדִינוֹת הַמִּשְׁפָּט הַקּוֹנְטִינֶנְטָלִי קַיֶּימֶת הַשִּׁיטָה הָאִינְקְוִויזִיטוֹרִית, לְפִיהָ לַשּׁוֹפֵט (הַקָּרוּי לְעִיתִּים "שׁוֹפֵט חוֹקֵר") חֵלֶק בִּמְצִיאַת הָרְאָיוֹת, וְתַפְקִיד פָּעִיל בְּהַרְבֵּה בְּמַהֲלַךְ הַמִּשְׁפָּט.

שִׁיטַת הַמִּשְׁפָּט הַיִּשְׂרְאֵלִית אֵינָהּ שִׁיטַת מִשְׁפָּט מְקוּבָּל טְהוֹרָה, כִּי אִם תַּעֲרוֹבֶת שֶׁל שְׁתֵּי הַשִּׁיטוֹת, תּוֹךְ מִסְפַּר מְאַפְייְנִים יִשְׂרְאֵלִיִּים יִיחוּדִיִּים.

כִּיוּוּן שֶׁלֵּידָתָהּ שֶׁל הַשִּׁיטָה בַּמִּשְׁפָּט הָאַנְגְּלִי, הֲרֵי שֶׁמְּאַפְייְנִים רַבִּים שֶׁל הַמִּשְׁפָּט הַמְּקוּבָּל נוֹתְרוּ כְּחֵלֶק מַהוּתִי מִן הַשִּׁיטָה.
אַךְ הִתְפַּתְּחוּיוֹת פְּסִיקָתִיּוֹת וַחֲקִיקָתִיּוֹת סָטוּ מִן הַמִּשְׁפָּט הַמְּקוּבָּל הַבְּרִיטִי, וְכַיּוֹם אֵין לוֹמַר שֶׁשִּׁיטָה זוֹ (הַמִּשְׁפָּט הַמְּקוּבָּל) אָכֵן נוֹהֶגֶת בָּאָרֶץ.

בְּכָךְ דּוֹמָה שִׁיטַת הַמִּשְׁפָּט הַיִּשְׂרְאֵלִית לְשִׁיטַת הַמִּשְׁפָּט שֶׁל לוּאִיזִיאָנָה, קְוִויבֶּק וְשֶׁל סְקוֹטְלַנְד, בָּהֶן יֶשְׁנוֹ עֵירוּב שֶׁל מִשְׁפָּט מְקוּבָּל עִם מִשְׁפָּט קוֹנְטִינֶנְטָלִי.
מְאַפְייְנֵי הַשִּׁיטָה הַיִּשְׂרְאֵלִית:

הַבָּסִיס הָעִיקָּרִי לְמַעֲרֶכֶת הַמִּשְׁפָּט הוּא הַחֲקִיקָה, בֵּין אִם דְּבַר הַחֲקִיקָה מַגִּיעַ מִן הַכְּנֶסֶת (וְאָז יִיקָּרֵא "חוֹק"), מִן הַמְּחוֹקֵק שֶׁקָּדַם לַכְּנֶסֶת (וְאָז יִיקָּרֵא "פְּקוּדָּה") אוֹ מִמְּחוֹקֵק הַמִּשְׁנָה (חֲקִיקַת הַמִּשְׁנָה כּוֹלֶלֶת תַּקָּנוֹת, כְּלָלִים וְצַוִּוים).
הַחֲקִיקָה עַל כָּל מַרְכִּיבֶיהָ מִתְפַּרְסֶמֶת בְּ"רְשׁוּמוֹת".
בָּתֵּי הַמִּשְׁפָּט מְפָרְשִׁים אֶת הַחֲקִיקָה.
לְעִיתִּים פַּרְשָׁנוּת זוֹ הִיא קִיצוֹנִית אוֹ נוֹגֶדֶת אֶת לְשׁוֹנוֹ הַמְּפוֹרֶשֶׁת שֶׁל הַחוֹק.
כָּךְ, לְמָשָׁל, בַּשָּׁנִים הָאַחֲרוֹנוֹת קִיבֵּל בֵּית הַמִּשְׁפָּט הָעֶלְיוֹן סִדְרַת הֲלָכוֹת הַמַּחֲזִירָה אֶת תַּפְקִידָם שֶׁל דִּינֵי הַיּוֹשֶׁר בִּשְׁאֵלוֹת הַנּוֹגְעוֹת לִמְקַרְקְעִין, וְזֹאת עַל אַף לְשׁוֹנוֹ הַמְּפוֹרֶשֶׁת שֶׁל סְעִיף 9 לְחוֹק הַמְּקַרְקְעִין.
דּוּגְמָה נוֹסֶפֶת הִיא הַפֵּירוּשׁ הַמְּצַמְצֵם הַנִּיתָּן לִיסוֹד הַקִּינְטוּר בַּעֲבֵירַת הָרֶצַח, אֲשֶׁר לְמַעֲשֶׂה רוֹקֵן כִּמְעַט יְסוֹד זֶה מִתּוֹכָן.
לְבֵית הַמִּשְׁפָּט הָעֶלְיוֹן הַסַּמְכוּת לִפְסוֹל חוֹק, בְּמִקְרִים מְסוּיָּמִים (וּלְדִיּוּן בְּכָךְ רָאוּ אֶת הַקֶּטַע הָעוֹסֵק בַּחוּקָּה בְּעֵרֶךְ זֶה).
הֲלָכָה שֶׁל בֵּית הַמִּשְׁפָּט הָעֶלְיוֹן הִיא בִּבְחִינַת תַּקְדִּים הַמְּחַיֵּיב עַרְכָּאוֹת נְמוּכוֹת יוֹתֵר.
הֲלָכָה שֶׁל בֵּית הַמִּשְׁפָּט הַמְּחוֹזִי מַנְחָה אֶת בֵּית מִשְׁפַּט הַשָּׁלוֹם.
פְּסַק דִּין שֶׁל בֵּית הַדִּין הָאַרְצִי לָעֲבוֹדָה מְהַוָּוה תַּקְדִּים מְחַיֵּיב מִבְּחִינָתָם שֶׁל בָּתֵּי הַדִּין הָאֲזוֹרִיִּים לַעֲבוֹדָה.
הַשִּׁיטָה הַנְּהוּגָה בְּיִשְׂרָאֵל הִיא הַשִּׁיטָה הָאַדְבֶרְסָרִית, בְּמִסְגַּרְתָּהּ הַשּׁוֹפֵט פּוֹסֵק עַל פִּי הָעוּבְדּוֹת הַמּוּבָאוֹת בְּפָנָיו עַל יְדֵי הַצְּדָדִים, וְאֵין לוֹ תַּפְקִיד אַקְטִיבִי בִּמְצִיאַת הָעוּבְדּוֹת, וְזֹאת פְּרָט לַחֲרִיגִים מְסוּיָּמִים.
סְטִיָּיה מִן הַנּוֹהַג הָאַדְבֶרְסָרִי שֶׁבַּמִּשְׁפָּט הַמְּקוּבָּל, הִיא הֵעָדְרוֹ שֶׁל חֶבֶר מוּשְׁבָּעִים בַּמִּשְׁפָּט הַיִּשְׂרְאֵלִי.
בְּמַרְבִּית מְדִינוֹת הַמִּשְׁפָּט הָאַדְבֶרְסָרִי, וּבִמְיוּחָד בַּהֲלִיכִים פְּלִילִיִּים, הַשּׁוֹפֵט הוּא הַמְּנַהֵל אֶת הַמִּשְׁפָּט, אַךְ הַהַכְרָעָה בְּעִנְיָינִים שֶׁבְּעוֹבְדָהּ מְסוּרָה בִּידֵי חָבֵר שֶׁל אֲנָשִׁים אֲשֶׁר אֵינָם בַּעֲלֵי מִקְצוֹעַ בִּתְחוּם הַמִּשְׁפָּט, הַמַּכְרִיעִים עַל פִּי הֶגְיוֹנָם, וְעַל פִּי הַנְחָיוֹתָיו הַמִּשְׁפָּטִיּוֹת שֶׁל הַשּׁוֹפֵט.
שִׁיטָה זוֹ, הַנֶּחְשֶׁבֶת לִמְאַפְיֵין חָשׁוּב שֶׁל הַשִּׁיטָה הָאַדְבֶרְסָרִית, אֵינָהּ נְהוּגָה כְּלָל בָּאָרֶץ.
רוֹב הַמַּעֲרֶכֶת הַמִּשְׁפָּטִית בְּיִשְׂרָאֵל מוּרְכֶּבֶת מִשּׁוֹפְטִים מִקְצוֹעִיִּים.
חָרִיג חָשׁוּב הוּא "נְצִיגֵי הַצִּיבּוּר" בְּבֵית הַדִּין הָאֲזוֹרִי לָעֲבוֹדָה, אַךְ גַּם אֵלּוּ אֵינָם נֶחֱשָׁבִים לְ"מוּשְׁבָּעִים" כִּי אִם לְשׁוֹפְטִים לְכָל דָּבָר וְעִנְיָין.
שׁוֹנִי זֶה מִן הַמָּסוֹרֶת שֶׁל הַמִּשְׁפָּט הַמְּקוּבָּל נָעוּץ בְּכָךְ שֶׁשִּׁלְטוֹנוֹת הַמַּנְדָּט הַבְּרִיטִי לֹא אִיפְשְׁרוּ לַתּוֹשָׁבִים הַנְּתוּנִים תַּחַת שִׁלְטוֹנָם לָקַחַת חֵלֶק בַּהַכְרָעָה הַשִּׁיפּוּטִית (בְּנִיגּוּד לְאֶזְרָחִים בְּרִיטִיִּים בִּשְׁטָחֶיהָ הָרִיבּוֹנִיִּים שֶׁל בְּרִיטַנְיָה).
הַכְּלָל הַמַּנְדָּטוֹרִי הִשְׁתָּרֵשׁ אֶל תּוֹךְ שִׁיטַת הַמִּשְׁפָּט הַיִּשְׂרְאֵלִית, עַל אַף שֶׁאֵין הַמְּדוּבָּר בְּשִׁלְטוֹן מַנְדָּטוֹרִי.
בִּשְׁנַת 1968 הֵחֵל מַאֲמָץ לְבַצֵּעַ הַאֲחָדָה ("קוֹדִיפִיקַצְיָה") שֶׁל הַמִּשְׁפָּט הָאֶזְרָחִי בְּיִשְׂרָאֵל וְלִיצִירַת "קוֹבֶץ דִּינֵי מָמוֹנוֹת" בְּדוֹמָה לַקּוֹדִים הָאֶזְרָחִיִּים הַנְּהוּגִים בְּאַרְצוֹת הַמִּשְׁפָּט הַקּוֹנְטִינֶנְטָלִי.
קוֹבֶץ זֶה עוֹדוֹ בַּהֲלִיכֵי חֲקִיקָה וּרְחוֹקָה הַדֶּרֶךְ מִקַּבָּלָתוֹ.

מִבְנֵה הַמַּעֲרֶכֶת הַמִּשְׁפָּטִית הַיִּשְׂרְאֵלִית

חוֹק יְסוֹד: הַשְּׁפִיטָה, אֲשֶׁר נִתְקַבֵּל בִּשְׁנַת 1984 קוֹבֵעַ כִּי יֶשְׁנָן שָׁלוֹשׁ עַרְכָּאוֹת שֶׁל בָּתֵּי מִשְׁפָּט: בֵּית הַמִּשְׁפָּט הָעֶלְיוֹן, בֵּית מִשְׁפָּט מְחוֹזִי (6 בָּתֵּי מִשְׁפָּט) וּבֵית מִשְׁפַּט הַשָּׁלוֹם (28 בָּתֵּי מִשְׁפָּט).

חוֹק בָּתֵּי הַמִּשְׁפָּט [נוּסַּח מְשׁוּלָּב], התשמ"ד-1984, קוֹבֵעַ אֶת הַמִּקְרִים שֶׁבָּהֶם תָּדוּן כָּל עַרְכָּאָה.
בְּאוֹפֶן בְּסִיסִי נְדוֹנוֹת תְּבִיעוֹת אֶזְרָחִיּוֹת בִּסְכוּמִים גְּבוֹהִים, וְכִתְבֵי אִישּׁוּם בַּעֲבֵירוֹת שֶׁעוֹנְשָׁן חָמוּר בְּבֵית הַמִּשְׁפָּט הַמְּחוֹזִי, וּתְבִיעוֹת בִּסְכוּמִים נְמוּכִים וְכִתְבֵי אִישּׁוּם בְּעֲבֵרוֹת קַלּוֹת נְדוֹנוֹת בְּבֵית מִשְׁפַּט הַשָּׁלוֹם.
כָּל עַרְכָּאָה דַּנָּה אַף בְּעִרְעוּר עַל הָעַרְכָּאָה הַנְּמוּכָה מִמֶּנָּה.

בָּתֵּי הַמִּשְׁפָּט בְּיִשְׂרָאֵל מְחוּלָּקִים לִמְחוֹזוֹת, וְנִדְרֶשֶׁת סַמְכוּת מְקוֹמִית כְּדֵי שֶׁבֵּית מִשְׁפָּט יָדוּן בִּתְבִיעָה.
כָּךְ, לְמָשָׁל, בְּעֲבֵירָה חֲמוּרָה שֶׁנֶּעֶבְרָה בְּאֵילַת, הַסַּמְכוּת הָעִנְיָינִית תִּהְיֶה לְבֵית הַמִּשְׁפָּט הַמְּחוֹזִי, וְאִילּוּ הַסַּמְכוּת הַמְּקוֹמִית תִּקְבַּע כִּי בֵּית הַמִּשְׁפָּט הַמְּחוֹזִי שֶׁיָּדוּן בָּעִנְיָין יִהְיֶה בֵּית הַמִּשְׁפָּט הַמְּחוֹזִי בִּבְאֵר שֶׁבַע.

בְּמַקְבִּיל לְשָׁלוֹשׁ מַעַרְכוֹת בָּתֵּי מִשְׁפָּט הָרְגִילִים (שָׁלוֹם, מְחוֹזִי, עֶלְיוֹן), פּוֹעֲלוֹת מִסְפַּר עַרְכָּאוֹת נוֹסָפוֹת, הַנֶּחֱשָׁבוֹת לְחֵלֶק מִן הַמַּעֲרֶכֶת הַמִּשְׁפָּטִית:

בָּתֵּי הַמִּשְׁפָּט לְמִשְׁפָּחָה – הַדָּנִים בְּסִכְסוּכִים בְּתוֹךְ הַמִּשְׁפָּחָה, בְּמַקְבִּיל לְבֵית מִשְׁפַּט הַשָּׁלוֹם.
בֵּית מִשְׁפָּט לִתְבִיעוֹת קְטַנּוֹת – הַמַּכְרִיעַ בְּסִכְסוּכִים אֶזְרָחִיִּים בִּסְכוּמִים קְטַנִּים, וְנֶחֱשַׁב לְחֵלֶק מִבֵּית מִשְׁפַּט הַשָּׁלוֹם.
בֵּית מִשְׁפָּט לְעִנְיָינִים מְקוֹמִיִּים – הַדָּן בַּעֲבֵירוֹת עַל חוּקֵּי עֵזֶר שֶׁל רָשׁוּת מְקוֹמִית, וְנֶחְשַׁב אַף הוּא לְחֵלֶק מִבֵּית מִשְׁפַּט הַשָּׁלוֹם.
לְשָׁכוֹת הַהוֹצָאָה לַפּוֹעַל, הַפּוֹעֲלוֹת בְּמִסְגֶּרֶת בֵּית מִשְׁפַּט הַשָּׁלוֹם.
בֵּית מִשְׁפָּט לְעִנְיָינִים מִנְהָלִיִּים – הַדָּן בְּעִנְיָינִים מִנְהָלִיִּים, שֶׁבֵּין הָאֶזְרָח וּבֵין הָרָשׁוּת, הַמְּפוֹרָטִים בַּחוֹק.
בֵּית מִשְׁפָּט זֶה פּוֹעֵל בְּמִסְגֶּרֶת בֵּית הַמִּשְׁפָּט הַמְּחוֹזִי.
בֵּית הַמִּשְׁפָּט לְתַעֲבוּרָה – בֵּית מִשְׁפָּט הַפּוֹעֵל לְיַד בֵּית-מִשְׁפָּט שָׁלוֹם; בְּבֵית מִשְׁפָּט זֶה מִתְנַהֲלִים תִּיקִים בְּנוֹשְׂאִים הַקְּשׁוּרִים לַתְּנוּעָה בַּדְּרָכִים: עֲבֵירוֹת, תְּאוּנוֹת וְכַדּוֹמֶה.
הַתּוֹבֵעַ בְּבֵית-מִשְׁפָּט זֶה הוּא שׁוֹטֵר בְּמִינּוּי תּוֹבֵעַ מִשְׁטַרְתִּי.
הָאִישּׁוּמִים הַמּוּגָּשִׁים לְבֵית-מִשְׁפָּט זֶה הֵם אִישּׁוּמִים פְּלִילִיִּים "רְגִילִים".
בֵּית הַמִּשְׁפָּט הַגָּבוֹהַּ לְצֶדֶק – הַשּׁוֹמֵעַ עֲתִירוֹת נֶגֶד רָשׁוּיוֹת הַמְּדִינָה, הַמֶּמְשָׁלָה, הַכְּנֶסֶת, בָּתֵּי דִּין דָּתִיִּים, בָּתֵּי דִּין לַעֲבוֹדָה, בָּתֵּי דִּין צְבָאִיִּים.
בָּתֵּי דִּין
לְצַד מַעֲרֶכֶת בָּתֵּי הַמִּשְׁפָּט קַיָּימִים בִּמְדִינַת יִשְׂרָאֵל אַף בָּתֵּי דִּין הָעוֹסְקִים בְּעִנְיָינִים סְפֵּצִיפִיִּים (מִקְצוֹעִיִּים), שֶׁהַחוֹק מַעֲנִיק לָהֶם סַמְכוּת יִיחוּדִית בְּעִנְיָינִים מְסוּיָּמִים.
בָּתֵּי דִּין אֵלּוּ אֵינָם חֵלֶק מִמַּעֲרֶכֶת בָּתֵּי הַמִּשְׁפָּט, וְלָהֶם מַעֲרָכוֹת חוּקִּים וַהֲלִיכִים מְיוּחָדִים לָהֶם.
הַמְּדוּבָּר בְּבֵית הַדִּין לַעֲבוֹדָה, בֵּית הַדִּין הָרַבָּנִי (וּבָתֵּי דִּין דָּתִיִּים שֶׁל עֵדוֹת דָּתִיּוֹת נוֹסָפוֹת) וּבֵית דִּין צְבָאִי.
כֵּן קַיָּימִים בָּתֵּי דִּין נוֹסָפִים (כְּגוֹן בָּתֵּי הַדִּין הַמִּשְׁמַעְתִּיִּים שֶׁל עוֹבְדֵי הַמְּדִינָה, בֵּית הַדִּין לְהֶגְבֵּלִים עִסְקִיִּים, בֵּית הַדִּין לְחוֹזִים אֲחִידִים).
בָּתֵּי דִּין אֵלּוּ דָּנִים עַל פִּי מַעֲרֶכֶת חוּקִּים הַמְּיוּחֶדֶת לָהֶם (כָּךְ, לְמָשָׁל, בֵּית הַדִּין הָרַבָּנִי דָּן עַל פִּי הַמִּשְׁפָּט הָעִבְרִי), וְהַדַּיָּינִים הַיּוֹשְׁבִים בָּהֶם הֵם בַּעֲלֵי הַכְשָׁרָה וְהַשְׂכָּלָה יִיחוּדִית בְּנוֹגֵעַ לָעִנְיָין בּוֹ הֵם דָּנִים.

רוֹב הַמִּקְרִים שֶׁבָּהֶם דָּנִים בָּתֵּי הַדִּין הֵם מִקְרִים שֶׁבָּהֶם יֵשׁ לָהֶם סַמְכוּת יִיחוּדִית הַגּוֹבֶרֶת עַל סַמְכוּתוֹ שֶׁל בֵּית הַמִּשְׁפָּט (וּלְמָשָׁל עִנְיָינִים הַנּוֹגְעִים לְהֶסְכֵּם קִיבּוּצִי הֵם בְּסַמְכוּתוֹ הַיִּיחוּדִית שֶׁל בֵּית הַדִּין לַעֲבוֹדָה) קַיָּימִים מִקְרִים שֶׁבָּהֶם יֶשְׁנָהּ סַמְכוּת מַקְבִּילָה.
בֵּית הַדִּין הָרַבָּנִי מוּסְמָךְ לָדוּן כְּבוֹרֵר בְּהַסְכָּמַת הַצְּדָדִים, אַף בְּסִכְסוּכִים אֶזְרָחִיִּים הַמּוּבָאִים בְּפָנָיו, כַּאֲשֶׁר לוֹ אֵלּוּ הָיוּ מוּבָאִים בִּפְנֵי בֵּית הַמִּשְׁפָּט, אַף לוֹ הָייְתָה הַסַּמְכוּת לָדוּן בְּכָךְ.

לְצִדָּהּ שֶׁל מַעֲרֶכֶת הַחוּקִּים, הַמִּנְהָגִים וְהַתַּקְדִּימִים אֲשֶׁר הִתְקַבְּלוּ מִן הַמִּשְׁפָּט הַבְּרִיטִי וּמִמִּשְׁפָּטִי הָעַמִּים, הֲרֵי שֶׁבָּעַם הַיְּהוּדִי נְהוּגָה מִזֶּה אַלְפֵי שָׁנִים שִׁיטַת הַמִּשְׁפָּט הָעִבְרִי.
הַמְּדוּבָּר בְּשִׁיטַת מִשְׁפָּט מוּרְכֶּבֶת וּמְשׁוּכְלֶלֶת, בַּעֲלַת הֶסְדֵּרִים מַהוּתִיִּים וּפְּרוֹצֵדוּרָלִיִּים הַמַּסְדִּירִים אֶת כָּל תְּחוּמֵי הַמִּשְׁפָּט.
רַבִּים בִּיקְּשׁוּ לְהָבִיא מְאַפְייְנִים וּתְכָנִים מִמִּשְׁפָּט זֶה אֶל הַמִּשְׁפָּט הַיִּשְׂרְאֵלִי.
בִּמְיוּחָד יְדוּעִים בְּכָךְ שׁוֹפֵט בֵּית הַמִּשְׁפָּט הָעֶלְיוֹן בְּדִימוֹס מְנַחֵם אַלּוֹן וְהַפְּרוֹפֵסוֹר נַחוּם רָקוֹבֶר.

לְעִיתִּים מְחוֹקֶקֶת הַכְּנֶסֶת חוּקִּים הַמְּבוּסָּסִים עַל הַסֵּדֶר מַקְבִּיל בַּמִּשְׁפָּט הָעִבְרִי.
דּוּגְמָה לְכָךְ הִיא חוֹק לֹא תַּעֲמוֹד עַל דַּם רֵעֶךָ, הַקּוֹבֵעַ חוֹבָה פּוֹזִיטִיבִית לְהוֹשִׁיט עֶזְרָה לְאָדָם הַמָּצוּי בִּמְצוּקָה, כַּאֲשֶׁר שִׁיטַת הַמִּשְׁפָּט הָאַנְגְּלוֹ-אָמֶרִיקָנִית אֵינָהּ כּוֹלֶלֶת חוֹבָה כְּזוֹ, וְאִילּוּ הַמִּשְׁפָּט הָעִבְרִי מְחַיֵּיב מַתַּן עֶזְרָה.
לְחוּקִּים אֵלּוּ מַעֲמַד כֶּשֶׁל חוּקֵּי הַכְּנֶסֶת, פַּרְשָׁנוּתָם הִיא עַל פִּי פַּרְשָׁנוּת הַדִּין הַכְּלָלִי, וְלֹא בְּשִׁיטוֹת הַפַּרְשָׁנוּת וּמְקוֹרוֹת הַפַּרְשָׁנוּת הַנּוֹהֲגִים בַּמִּשְׁפָּט הָעִבְרִי, כָּךְ שֶׁיֵּשׁ לִרְאוֹתָם יוֹתֵר כְּדָבָר חֲקִיקָה "יִשְׂרְאֵלִי" מֵאֲשֶׁר דְּבַר חֲקִיקָה שֶׁל "הַמִּשְׁפָּט הָעִבְרִי".

בִּשְׁנֵי תְּחוּמִים נְהוּגָה שִׁיטַת הַמִּשְׁפָּט הָעִבְרִי בַּמִּשְׁפָּט הַיִּשְׂרְאֵלִי, בִּתְחוּם הַמַּעֲמָד הָאִישִׁי, וּבַהִסְתַּמְּכוּת בָּתֵּי הַמִּשְׁפָּט עַל הַמִּשְׁפָּט הָעִבְרִי עַל פִּי חוֹק יְסוֹדוֹת הַמִּשְׁפָּט.

בִּתְקוּפַת הַמַּנְדָּט קָבַע סִימָן 51 לִדְבַר הַמֶּלֶךְ בַּמּוֹעָצָה, 1922, כִּי הַדִּין הַחַל בְּעִנְייְנֵי הַמַּעֲמָד הָאִישִׁי הוּא הַדִּין הַדָּתִי שֶׁל הָעֵדָה שֶׁאֵלֶיהָ מִשְׁתַּיֵּיךְ הָאָדָם, וְכִי סַמְכוּת הַשִּׁיפּוּט בְּעִנְיָינִים אֵלּוּ תִּהְיֶה לְבֵית דִּין דָּתִי, שֶׁיִּפְעַל עַל פִּי חוּקֵּי הַדָּת.
כָּךְ בְּמַקְבִּיל לְבֵית הַדִּין הַשַּׁרְעִי וּבָתֵּי הַדִּין שֶׁל הָעֵדוֹת הַנּוֹצְרִיּוֹת, פָּעַל בֵּית הַדִּין הָרַבָּנִי.

הַמְּחוֹקֵק הַיִּשְׂרְאֵלִי הִשְׁאִיר עַל כַּנּוֹ הֶסְדֵּר זֶה, וּבְחוֹק שִׁיפּוּט בָּתֵּי דִּין רַבָּנִיִּים (נִישּׂוּאִין וְגֵירוּשִׁין), תּשי"ג-1953, קָבַע הַמְּחוֹקֵק כִּי "עִנְייְנֵי נִישּׂוּאִין וְגֵירוּשִׁין שֶׁל יְהוּדִים בְּיִשְׂרָאֵל, אֶזְרְחֵי הַמְּדִינָה אוֹ תּוֹשָׁבֶיהָ, יִהְיוּ בְּשִׁיפּוּטָם הַיִּיחוּדִי שֶׁל בָּתֵּי הַדִּין הָרַבָּנִיִּים".

כַּיּוֹם פּוֹעֵל בֵּית הַדִּין הָרַבָּנִי, הַדָּן עַל פִּי הַמִּשְׁפָּט הָעִבְרִי, בִּשְׁנֵי תְּחוּמִים.
לְבֵית הַדִּין סַמְכוּת בְּעִנְייְנֵי נִישּׂוּאִים וְגֵירוּשִׁים שֶׁל יְהוּדִים בְּיִשְׂרָאֵל, הַנִּיתֶּנֶת לוֹ מִכּוֹחַ הַחוֹק, וְאֵינָהּ תְּלוּיָה בְּהַסְכָּמָתוֹ שֶׁל הַמִּתְדַּיֵּין.
כֵּן דָּן בֵּית הַדִּין בְּעִנְיָינִים אֶזְרָחִיִּים שׁוֹנִים (לְרַבּוֹת עִנְייְנֵי צַוָּואוֹת וִירוּשּׁוֹת) כַּאֲשֶׁר הַצְּדָדִים לַדִּיּוּן מַסְכִּימִים לְכָךְ.

עַל הַסֵּדֶר מִשְׁפָּטִי זֶה נִמְתְּחָה בִּיקּוֹרֶת רַבָּה בְּטַעֲנָה כִּי דִּינֵי הָאִישׁוּת שֶׁל הַמִּשְׁפָּט הָעִבְרִי, עַל פִּיהֶם דָּן בֵּית הַדִּין הָרַבָּנִי, אֵינָם תּוֹאֲמִים אֶת הַמְּצִיאוּת הַקַּיֶּימֶת כַּיּוֹם בִּמְדִינַת יִשְׂרָאֵל, וְאֶת מַעֲרֶכֶת הָעֲרָכִים עַל פִּיהָ חַיִּים רַבִּים בַּצִּיבּוּר הַיְּהוּדִי הַחִילּוֹנִי, וּמַתַּן סַמְכוּת חוֹבָה לְמַעֲרֶכֶת זוֹ, הִיא בִּבְחִינַת כְּפִיָּיה שֶׁל מַעֲרֶכֶת הָעֲרָכִים הַדָּתִית, עַל פִּיהָ פּוֹעֲלִים בָּתֵּי הַדִּין, עַל צִיבּוּר גָּדוֹל שֶׁאֵינוֹ חָשׁ מְחוּיָּב עַל פִּיהָ.
מְצַדְּדֵי הֶסְדֵּר זֶה טוֹעֲנִים שֶׁעֵקֶב חוּמְרָתוֹ שֶׁל אִיסּוּר עֲרָיוֹת, גֵּירוּשִׁין שֶׁלֹּא עַל פִּי הַדִּין הַדָּתִי יָבִיאוּ לְפִיצּוּל תּוֹשָׁבֶיהָ הַיְּהוּדִים שֶׁל מְדִינַת יִשְׂרָאֵל לִשְׁתֵּי קְבוּצוֹת זָרוֹת, שֶׁבְּנֵי הָאַחַת אֵינָם רַשָּׁאִים לְפִי אֱמוּנָתָם לְהִינָּשֵׂא לִבְנֵי הַשְּׁנִיָּיה.

בִּשְׁנוֹתֶיהָ הָרִאשׁוֹנוֹת שֶׁל הַמְּדִינָה רָאוּ רַבִּים מִשּׁוֹפְטֵי בֵּית הַמִּשְׁפָּט הָעֶלְיוֹן אֶת הַמִּשְׁפָּט הָעִבְרִי כִּמְקוֹר מַנְחֶה לְהַכְרָעָה מִשְׁפָּטִית, וְזֹאת מִבְּלִי שֶׁהַדָּבָר הָיָה מְעוּגָּן בַּחֲקִיקָה כָּלְשֶׁהִי.
בִּמְיוּחָד הָיָה יָדוּעַ בְּכָךְ הַשּׁוֹפֵט חַיִּים כֹּהֵן.
עַל מְנַת לָתֵת עִיגּוּן חוּקֵּי לִנְטִיָּיה זוֹ, וּלְאַפְשֵׁר שִׁימּוּשׁ רָאוּי בַּמַּאֲגָר הַחוֹכְמָה וְהַיֶּדַע הַמִּשְׁפָּטִי שֶׁנִּצְבַּר בְּעַם יִשְׂרָאֵל בְּמַהֲלַךְ הַדּוֹרוֹת, אַף בְּשִׁיטַת הַמִּשְׁפָּט הַיִּשְׂרְאֵלִית, קִיבְּלָה הַכְּנֶסֶת בִּשְׁנַת 1980 אֶת חוֹק יְסוֹדוֹת הַמִּשְׁפָּט, אֲשֶׁר הַהוֹרָאָה הָעִיקָּרִית בּוֹ קוֹבַעַת כִּי:

רָאָה בֵּית הַמִּשְׁפָּט שְׁאֵלָה מִשְׁפָּטִית הַטְּעוּנָה הַכְרָעָה, וְלֹא מָצָא לָהּ תְּשׁוּבָה בִּדְבַר חֲקִיקָה, בַּהֲלָכָה פְּסוּקָה אוֹ בְּדֶרֶךְ שֶׁל הֶיקֵּשׁ, יַכְרִיעַ בָּהּ לְאוֹר עֶקְרוֹנוֹת הַחֵירוּת, הַצֶּדֶק, הַיּוֹשֶׁר וְהַשָּׁלוֹם שֶׁל מוֹרֶשֶׁת יִשְׂרָאֵל.

חֲקִיקָה זוֹ עוֹרְרָה מַחֲלוֹקֶת בְּבֵית הַמִּשְׁפָּט הָעֶלְיוֹן.
הַזֶּרֶם שֶׁאוֹתוֹ הִנְהִיג הַשּׁוֹפֵט מְנַחֵם אַלּוֹן רָאָה בְּכָךְ מִשּׁוּם הֶיתֵּר לְהִשְׁתַּמֵּשׁ בְּעֶקְרוֹנוֹת הַמִּשְׁפָּט הָעִבְרִי בְּפַרְשָׁנוּת הַחוֹק בְּמִקְרִים רַבִּים, וְזֹאת כִּמְקוֹר הַשְׁרָאָה חָשׁוּב, וְאִילּוּ זֶרֶם מְצַמְצֵם יוֹתֵר, בְּהַנְהָגָתָם שֶׁל מֹשֶׁה לַנִּדְוֵי וְאַהֲרֹן בָּרָק, רָאָה בַּחוֹק מִשּׁוּם הוֹרָאָה כִּי רַק בַּמִּקְרֶה שֶׁל קִיּוּמוֹ שֶׁל חָסֵר בַּחוֹק (לַאקוּנָה), הֲרֵי שֶׁיֵּשׁ לְהִשְׁתַּמֵּשׁ בַּמִּשְׁפָּט הָעִבְרִי.

שְׁאֵלָה נוֹסֶפֶת הַנּוֹגַעַת לְיִישּׂוּמוֹ שֶׁל הַחוֹק הִיא מֵהֶם "עֶקְרוֹנוֹת הַחֵירוּת, הַצֶּדֶק, הַיּוֹשֶׁר וְהַשָּׁלוֹם שֶׁל מוֹרֶשֶׁת יִשְׂרָאֵל".
הַאִם כְּתָבָיו שֶׁל בָּרוּךְ שְׁפִּינוֹזָה, לְמָשָׁל, נִכְלָלִים בָּהֶם? וּמִצַּד שֵׁנִי, הָאִם נִכְלָלוֹת בְּעֶקְרוֹנוֹת אֵלּוּ הוֹרָאוֹת מַהוּתִיּוֹת מַפְּלוֹת כְּנֶגֶד נָשִׁים הַמְּצוּיוֹת בַּתַּלְמוּד, שֶׁהוּא מָקוֹר רִאשׁוֹן בַּמַּעֲלָה לַמִּשְׁפָּט הָעִבְרִי?

כְּכָל שֶׁהָייְתָה מַטְּרַת חוֹק יְסוֹדוֹת הַמִּשְׁפָּט לְשַׁלֵּב אֶת הַמִּשְׁפָּט הָעִבְרִי וְלַהֲפוֹךְ אוֹתוֹ לִמְקוֹר הַשְׁרָאָה מְקוּבָּל בִּפְסִיקַת בָּתֵּי הַמִּשְׁפָּט, הֲרֵי שֶׁהִצְלַחְתָּ הַחוֹק הָייְתָה חֶלְקִית.

הַכְּנֶסֶת הָרִאשׁוֹנָה רָאֲתָה עַצְמָהּ כְּסַמְכוּת מְכוֹנֶנֶת, שֶׁתַּפְקִידָהּ לְחוֹקֵק חוּקָּה לִמְדִינַת יִשְׂרָאֵל.
בִּשְׁנַת 1950 קִיבְּלָה הַכְּנֶסֶת הַחְלָטָה, הַקְּרוּיָה "הַחְלָטַת הֲרָרִי" עַל שְׁמוֹ שֶׁל חֲבֵר הַכְּנֶסֶת יֻזְהַר הֲרָרִי, לְפִיהָ תֵּחָקֵק הַחוּקָּה בִּפְרָקִים, אֲשֶׁר יִיקָּרְאוּ חוּקֵּי יְסוֹד.

בִּשְׁנוֹתֶיהָ הָרִאשׁוֹנוֹת שֶׁל הַמְּדִינָה נֶחְקְקוּ מְעַט חוּקֵּי יְסוֹד, אֲשֶׁר נִמְנְעוּ מִלַּעֲסוֹק בִּשְׁאֵלוֹת שֶׁל זְכוּיוֹת הָאָדָם, דָּת וּמְדִינָה, וְעוֹד, וְהָיוּ שֶׁטָּעֲנוּ כִּי חֶלְקָם הַגָּדוֹל שֶׁל חוּקֵּי יְסוֹד אֵלּוּ אֵינָם בַּעֲלֵי מַעֲמָד עָדִיף עַל חוּקִּים רְגִילִים.

בֵּית הַמִּשְׁפָּט הָעֶלְיוֹן, בִּתְקוּפָה זוֹ, רָאָה עַצְמוֹ כִּמְיַישֵּׂם אֶת "עֶקְרוֹנוֹת הַיְּסוֹד שֶׁל הַשִּׁיטָה" הַנּוֹבְעִים מִהְיוֹת מְדִינַת יִשְׂרָאֵל מְדִינָה יְהוּדִית וּמְדִינָה דֵּמוֹקְרָטִית, וּבְפִסְקֵי דִּין תַּקְדִּימִיִּים, וּבָהֶם "בָּגָ"ץ קוֹל הָעָם", עִיגֵּן אֶת זְכוּיוֹת הָאָדָם וְהָאֶזְרָח שֶׁל תּוֹשָׁבֵי הַמְּדִינָה, מִבְּלִי שֶׁתִּהְיֶה תַּחַת יָדוֹ חוּקָּה פוֹרְמָלִית מִכּוֹחָהּ יָכוֹל לַעֲשׂוֹת כֵּן.
בֵּית הַמִּשְׁפָּט הָעֶלְיוֹן רָאָה עַצְמוֹ כִּמְיַישְּׂמָהּ שֶׁל "חוּקָּה מָטֶרְיָאלִית" – עֶקְרוֹנוֹת חוּקָּתִיִּים בְּסִיסִיִּים בִּלְתִּי כְּתוּבִים, שֶׁיֵּשׁ בְּיָדָם לִגְבּוֹר עַל אִי קִיּוּמָהּ שֶׁל חוּקָּה פוֹרְמָלִית.

בִּתְחִילַּת שְׁנוֹת הַ-90 חָל מִפְנֶה, הַמְּכוּנָּה "הַמַּהְפֵּכָה הַחוּקָּתִית".
בְּמֵרְץ 1992 נֶחְקְקוּ חוֹק יְסוֹד: חוֹפֶשׁ הָעִיסּוּק וְחוֹק יְסוֹד: כְּבוֹד הָאָדָם וְחֵירוּתוֹ.
פַּרְשָׁנוּתוֹ שֶׁל בֵּית הַמִּשְׁפָּט הָעֶלְיוֹן לַחֲקִיקָה זוֹ הָייְתָה כִּי עִם חֲקִיקָתָם שֶׁל חוּקֵּי יְסוֹד אִילּוּ "חָל שִׁינּוּי מַהוּתִי בְּמַעֲמָדָן שֶׁל זְכוּיוֹת הָאָדָם בְּיִשְׂרָאֵל", וְכִי הֵן הָפְכוּ לִזְכוּיוֹת חוּקָּתִיּוֹת אֲשֶׁר נִיתָּן לָהֶן מַעֲמָד חוּקָּתִי עַל חוּקִּי.
חֲקִיקָה רְגִילָה אֵינָהּ יְכוֹלָה לִפְגּוֹעַ בִּזְכוּת אָדָם מוּגֶנֶת אֶלָּא אִם כֵּן מִתְקַיְּימוֹת הַדְּרִישׁוֹת הַקְּבוּעוֹת בְּחוּקֵּי הַיְּסוֹד.
אִי קִיּוּם הַדְּרִישׁוֹת הַחוּקָּתִיּוֹת הוֹפֵךְ אֶת הַחוֹק הָרָגִיל לַחוֹק לֹא חוּקָּתִי.
זֶהוּ חוֹק שֶׁנָּפַל בּוֹ פְּגָם חוּקָּתִי.
בֵּית הַמִּשְׁפָּט עָשׂוּי לְהַכְרִיז עַל בְּטֵלוּתוֹ.

מִכּוֹחָהּ שֶׁל "הַמַּהְפֵּכָה הַחוּקָּתִית" רָאָה עַצְמוֹ בֵּית הַמִּשְׁפָּט הָעֶלְיוֹן כְּמוּסְמָךְ לְהַכְרִיז עַל בְּטֵלוּת דְּבַר חֲקִיקָה שֶׁל הַכְּנֶסֶת, דָּבָר שֶׁנֶּחֱשָׁב לְבִלְתִּי אֶפְשָׁרִי לִפְנֵי שְׁנַת 1992.
הַמְּדוּבָּר בְּשִׁינּוּי מַהוּתִי בְּמַעֲרֶכֶת הַיְּחָסִים שֶׁבֵּין רָשׁוּיוֹת הַמִּמְשָׁל בְּיִשְׂרָאֵל.

עִם זֹאת, שְׁאֵלוֹת רַבּוֹת וַחֲשׁוּבוֹת עֲדַיִין אֵינָן מוּסְדָּרוֹת בְּחוּקֵּי הַיְּסוֹד, וּבִמְיוּחָד כָּךְ הַדָּבָר בְּכָל הַנּוֹגֵעַ לְיַחֲסֵי דָּת וּמְדִינָה.
מֵעֵת לְעֵת עוֹלָה הַצָּעָה לְכִינּוּנָהּ שֶׁל חוּקָּה אֲשֶׁר תַּסְדִּיר אֶת הַשְּׁאֵלוֹת הַחוּקָּתִיּוֹת בְּאוֹפֶן מַקִּיף, אַךְ זוֹ עֲדַיִין לֹא הִתְקַבְּלָה.

עִקָּרוֹן בְּסִיסִי שֶׁל שִׁיטַת הַמִּשְׁפָּט הַיִּשְׂרְאֵלִית הוּא עֶקְרוֹן הַפְרָדַת הָרָשׁוּיוֹת.
עַל פִּי עִקָּרוֹן זֶה תַּעֲסוֹק הַכְּנֶסֶת בַּחֲקִיקָה, בָּתֵּי הַמִּשְׁפָּט יַעַסְקוּ בִּשְׁפִיטָה, וְאִילּוּ הַמֶּמְשָׁלָה בְּמִנְהָל וּבְבִיצּוּעַ.

בְּפוֹעַל קַיָּימוֹת סְטִיּוֹת רַבּוֹת מֵעִקָּרוֹן זֶה.
הַסְּטִיָּיה הָעִיקָּרִית הִיא סַמְכוּת הַחֲקִיקָה הַנִּרְחֶבֶת, וְסַמְכוּיוֹת הַשִּׁיפּוּט הַמִּנְהָלִי הַנִּיתָּנוֹת לָרָשׁוּת הַמְּבַצַּעַת.
סְטִיָּיה נוֹסֶפֶת הִיא סַמְכוּיוֹת הַשְּׁפִיטָה הַנִּיתָּנוֹת לַכְּנֶסֶת.

בַּשָּׁנִים הָאַחֲרוֹנוֹת הִתְפַּתְּחָה גִּישָׁה הַנִּקְרֵאת אַקְטִיבִיזְם שִׁיפּוּטִי, אֲשֶׁר בֵּין הַתּוֹמְכִים וְהַמְּפַתְּחִים הָעִיקָּרִיִּים שֶׁלָּהּ נִמְצָא נְשִׂיא בֵּית הַמִּשְׁפָּט הָעֶלְיוֹן, אַהֲרֹן בָּרָק.
עַל פִּי גִּישָׁה זוֹ, אַל לוֹ לְבֵית הַמִּשְׁפָּט לְהִימָּנַע מִלְּהִתְעָרֵב בָּעִנְיָינִים הַמּוּבָאִים לְפַתְּחוֹ בְּכָל תְּחוּם שֶׁהוּא, וּלְהַגְבִּיל אֶת פְּסִיקוֹתָיו לִתְחוּם צַר שֶׁל הַכְרָעוֹת מִשְׁפָּטִיּוֹת פוֹרְמָלִיּוֹת.
עַל פִּי הַתּוֹמְכִים בַּגִּישָׁה, לְבֵית הַמִּשְׁפָּט הָעֶלְיוֹן תַּפְקִיד חָשׁוּב בְּעִיצּוּב פְּנֵי הַחֶבְרָה הַיִּשְׂרְאֵלִית, וְעָלָיו לְהִתְעָרֵב, לְהַשְׁפִּיעַ וּלְהַכְרִיעַ בְּכָל סוּגְיָה הַמּוּבֵאת בְּפָנָיו, גַּם אִם זוֹ נוֹגַעַת לְעִנְיָינִים פּוֹלִיטִיִּים, אוֹ לְעִנְייְנֵי דָּת וּמְדִינָה.
יֶשְׁנָם רַבִּים הַמִּתְנַגְּדִים לְגִישָׁה זוֹ, וְרוֹאִים בָּהּ הֲפָרָה בּוֹטָה שֶׁל עֶקְרוֹן הַפְרָדַת הָרָשׁוּיוֹת, וַחֲדִירָה שֶׁל בֵּית הַמִּשְׁפָּט לִתְחוּמִים שֶׁאֵין לוֹ הַהַכְשָׁרָה אוֹ הַהַסְמָכָה לַעֲסוֹק בָּהֶם.

הַמִּשְׁפָּט בִּיהוּדָה שׁוֹמְרוֹן, וּרְצוּעַת עַזָּה
בִּשְׁנַת 1967 כָּבְשָׁה יִשְׂרָאֵל אֶת חֲצִי הָאִי סִינַי, אֶת רָמַת הַגּוֹלָן, אֶת רְצוּעַת עַזָּה וְאֶת יְהוּדָה וְשׁוֹמְרוֹן.
עוֹד בְּאוֹתָהּ שָׁנָה הֵחִילָה הַכְּנֶסֶת בְּתִיקּוּן לִפְקוּדַּת סִדְרֵי הַשִּׁלְטוֹן וְהַמִּשְׁפָּט, וּבַצַּו, אֶת הַמִּשְׁפָּט הַיִּשְׂרְאֵלִי עַל מִזְרַח יְרוּשָׁלַיִם.
בִּשְׁנַת 1981 הוּחְזַר חֲצִי הָאִי סִינַי לְמִצְרַיִם וּבְמַקְבִּיל, בַּחוֹק, הוּחַל הַמִּשְׁפָּט הַיִּשְׂרְאֵלִי עַל רָמַת הַגּוֹלָן.

בִּיהוּדָה וְשׁוֹמְרוֹן וּבִרְצוּעַת עַזָּה מֵעוֹלָם לֹא הוּחַל הַמִּשְׁפָּט הַיִּשְׂרְאֵלִי, וְנוֹתַר בְּתוֹקֶף הַדִּין שֶׁחָל בָּהֶם בְּעֵת שֶׁנִּכְבְּשׁוּ עַל יְדֵי יִשְׂרָאֵל בִּשְׁנַת 1967.

מִבְּחִינַת הַסְדָּרַת הַפְּעִילוּת הַמִּנְהָלִית, הַצְּבָאִית וְהַשִּׁלְטוֹנִית הַיִּשְׂרְאֵלִית בַּשְּׁטָחִים, חָלוּ דִּינֵי הַמִּשְׁפָּט הַבֵּינְלְאוּמִּי הָעוֹסְקִים בְּ"תְּפִיסָה לוֹחַמְתִּית".
מִכּוֹחַ דִּינִים אֵלּוּ חוֹקֵק הַמִּמְשָׁל הַצְּבָאִי בִּיהוּדָה שׁוֹמְרוֹן וְעַזָּה חֲקִיקָה בִּיטְחוֹנִית שֶׁעָסְקָה בִּפְעִילוּתוֹ וּבִפְעִילוּת רָשׁוּיוֹת יִשְׂרְאֵלִיּוֹת אֲחֵרוֹת בִּתְחוּמֵי יְהוּדָה שׁוֹמְרוֹן וְעַזָּה, וְכֵן חֲקִיקָה אֶזְרָחִית (עַל פִּי הַיֶּתֶר שֶׁנִּיתָּן לַמַּעֲצָמָה הַכּוֹבֶשֶׁת עַל פִּי אֲמָנַת הָאג לְעִנְייְנֵי הַלּוֹחְמָה בַּיַּבָּשָׁה) שֶׁהִנְהִיגָה הַסְּדָרִים, הַשּׁוֹנִים מִן הַדִּין הַיַּרְדֵּנִי הֵחֵל, בִּתְחוּמִים אֶזְרָחִיִּים רַבִּים כְּגוֹן בִּיטּוּחַ רֶכֶב, אוֹ תַּמְרוּרֵי תְּנוּעָה.

בְּמַקְבִּיל לְבָתֵּי הַמִּשְׁפָּט הַמְּקוֹמִיִּים שֶׁפָּעֲלוּ בַּאֲזוֹרִים אֵלּוּ, וְהִמְשִׁיכוּ בִּפְעוּלָּתָם, קָמָה מַעֲרֶכֶת שֶׁל בָּתֵּי מִשְׁפָּט צְבָאִיִּים שֶׁדָּנוּ אֶת הַתּוֹשָׁבִים עַל עֲבֵירוֹת בִּיטְחוֹנִיּוֹת.

כַּאֲשֶׁר הֵחֵלָּה הִתְיַישְּׁבוּת שֶׁל אֶזְרָחִים יִשְׂרְאֵלִים רַבִּים בְּשִׁטְחֵי יְהוּדָה וְשׁוֹמְרוֹן וּבִרְצוּעַת עַזָּה הָייְתָה הַכְּנֶסֶת פְּעִילָה בַּחֲקִיקָה שֶׁמַּטְּרָתָהּ לְהָחִיל אֶת הַחוֹק הַיִּשְׂרְאֵלִי מִבְּחִינָה פֶּרְסוֹנָלִית עַל יִשְׂרְאֵלִים הַגֵּרִים בִּתְחוּמֵי יְהוּדָה, שׁוֹמְרוֹן וְחֶבֶל עַזָּה.
כָּךְ חוֹקְקָה הַכְּנֶסֶת שׁוּרָה אֲרוּכָּה שֶׁל חוּקִּים הֶחְלִים לִכְאוֹרָה בִּיהוּדָה שׁוֹמְרוֹן וְעַזָּה, אַךְ לְמַעֲשֶׂה תְּחוּלָתָם אֵינָהּ מִתְיַימֶּרֶת לְהַסְדִּיר הֶסְדֵּר הֶחָל עַל כָּל תּוֹשָׁבֵי הָאֲזוֹרִים, כִּי אִם עַל הָאֶזְרָחִים הַיִּשְׂרְאֵלִים לְבַדָּם.
כָּךְ נוֹצְרָה מַעֲרֶכֶת דִּינִים שׁוֹנָה וְנִפְרֶדֶת הֵחֵלָּה לְגַבֵּי תּוֹשָׁבֵי הָאֵזוֹר שֶׁהֵם בַּעֲלֵי אֶזְרָחוּת יִשְׂרְאֵלִית (הַמְּכוּנִּים "מִתְנַחֲלִים") וְאֵלּוּ שֶׁהֵם תּוֹשָׁבָיו וְאֵינָם בַּעֲלֵי אֶזְרָחוּת יִשְׂרְאֵלִית (פָלַסְטִינִים).

הֶסְכֵּם אוֹסְלוֹ וְהַתַּהֲלִיכִים הַהִיסְטוֹרִיִּים שֶׁהִתְחִילוּ בִּשְׁנַת 1993 בְּנוֹגֵעַ לְמַעֲמָדָם שֶׁל יְהוּדָה שׁוֹמְרוֹן וְעַזָּה, הֵבִיאוּ לְשִׁינּוּי חָשׁוּב.
הֶסְכֵּמֵי הַבֵּינַיִים בֵּין יִשְׂרָאֵל וְהַפָלַסְטִינִים הֵקִימוּ אֶת הָרָשׁוּת הַפָלַסְטִינִית בְּשׁוּרַת הֶסְכֵּמִים (הֶסְכֵּם אוֹסְלוֹ בְּ-1993, הֶסְכֵּם קָהִיר בְּ-1994 וְהֶסְכֵּם ווֹשִׁינְגְּטוֹן בְּ-1995) אֲשֶׁר קִיבְּלוּ עִיגּוּן בְּחוֹק הַכְּנֶסֶת חוֹק יִישּׂוּם הֶסְכֵּם הַבֵּינַיִים בִּדְבַר הַגָּדָה הַמַּעֲרָבִית וּרְצוּעַת עַזָּה".
נִמְסְרוּ לָרָשׁוּת הַפָלַסְטִינִית סַמְכוּיוֹת חֲקִיקָה וְשִׁיפּוּט בְּחֵלֶק גָּדוֹל מִן הַשֶּׁטַח, פְּרָט לַשֶּׁטַח שֶׁהוּגְדַּר כְּ"שֶׁטַח C", בּוֹ נוֹתְרָה עַל כַּנָּהּ מַעֲרֶכֶת דִּינִי "הַתְּפִיסָה הַלּוֹחֲמָתִית".

נִרְאֶה כִּי גַּם לְאַחַר קְרִיסַת הַהַבְחָנָה הַבִּיטְחוֹנִית בֵּין "שֶׁטַח A", "שֶׁטַח B" וְ"שֶׁטַח C" בְּעִקְבוֹת הָאִינְתִיפַאדַה הַשְּׁנִיָּיה, לֹא חָל שִׁינּוּי בְּמַעֲמָדָם הַחוּקִּי שֶׁל הַהֶסְכֵּמִים, וְכִי מָקוֹם שֶׁבּוֹ נִיתְּנָה לָרָשׁוּת הַפָלַסְטִינִית סַמְכוּת שִׁיפּוּט וַחֲקִיקָה, זוֹ נִשְׁמְרָה גַּם עִם שׁוּבוֹ שֶׁל צַהַ"ל לִשְׁטָחִים אֵלּוּ.