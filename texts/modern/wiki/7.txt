גִּרְגּוּרִי הָאוּס הוּא גָּאוֹן רְפוּאִי מִיזַנְתְּרוֹפִּי הָעוֹמֵד בְּרֹאשׁ הַמַּחְלָקָה לְאַבְחָנָה רְפוּאִית וְצֶוֶות מְאַבְחֲנִים בְּבֵית הַחוֹלִים הַלִּימּוּדִי פְּרִינְסְטוֹן-פְּלֶיְינְסְבוּרוֹ שֶׁבִּנְיוּ גֶ'רְזִי.
רוֹב הַפְּרָקִים עוֹסְקִים בְּאִבְחוּן שֶׁל מַחֲלוֹת וּמַתְחִילִים בְּרֶצֶף אֵירוּעִים מִחוּץ לְבֵית הַחוֹלִים הַמּוֹבִילִים לְהִתְבַּטְּאוּת תַּסְמִינֵי הַמַּחֲלָה שֶׁל הַמְּטוּפָּל.
בְּהֶמְשֵׁךְ הַפֶּרֶק מְתוֹאָרִים נִיסְּיוֹנוֹתֵיהֶם שֶׁל חַבְרֵי צֶוֶות הַמְּאַבְחֲנִים שֶׁל הָאוּס לְאַבְחֵן וּלְטַפֵּל בְּמַחֲלָתוֹ שֶׁל הַמְּטוּפָּל, שֶׁלְּעִיתִּים קְרוֹבוֹת נִכְשָׁלִים עַד אֲשֶׁר מַצָּבוֹ שֶׁל הַחוֹלֶה מַחֲמִיר וְהוֹפֵךְ לֶאֱנוֹשׁ.
הָאוּס נוֹהֵג לִדְחוֹת מִקְרִים שֶׁלְּדַעְתּוֹ אֵינָם מְעַנְיְינִים מִבְּחִינַת הַמּוּרְכָּבוּת שֶׁלָּהֶם.
קַוֵּוי הָעֲלִילָה הַשּׁוֹנִים מִתְמַקְּדִים בַּתֵּאוֹרְיוֹת וּבַשִּׁיטוֹת הָרְפוּאִיּוֹת הַיּוֹצְאוֹת דּוֹפֶן שֶׁל הָאוּס וּתְגוּבוֹת הַדְּמוּיוֹת הָאֲחֵרוֹת, וְלֹא בְּדַקּוּיוֹת הַטִּיפּוּל.

הַצֶּוֶות מִשְׁתַּמֵּשׁ בְּשִׁיטַת הָאַבְחָנָה הַמַּבְדֶּלֶת, כְּשֶׁתַּפְקִידוֹ שֶׁל הָאוּס הוּא לְהַנְחוֹת אֶת חַבְרֵי הַצֶּוֶות בַּדִּיּוּנִים.
הוּא מִשְׁתַּמֵּשׁ בְּלוּחַ לָבָן, עָלָיו הוּא כּוֹתֵב וּמוֹחֵק אֶת הָאַטְיוֹלוֹגְיוֹת הָאֶפְשָׁרִיּוֹת עִם טוּשׁ מָחִיק.
בְּחֵלֶק נִיכָּר מֵהַפְּרָקִים הַחוֹלֶה מְאוּבְחָן בְּאוֹפֶן שָׁגוּי וּמְטוּפָּל בְּהֶתְאֵם מִבְּחִינָה תְּרוּפָתִית.
דָּבָר זֶה גּוֹרֵם בְּדֶרֶךְ כְּלָל לְסִיבּוּכִים נוֹסָפִים, אַךְ לְבַסּוֹף מְסַיֵּיעַ לְהָאוּס וּלְצִוְותּוֹ לְאַבְחֵן אֶת הַבְּעָיָה הָאֲמִיתִּית שֶׁל הַמְּטוּפָּל, כֵּיוָון שֶׁאוֹפִי הַסִּיבּוּכִים מְסַפֵּק מֵידָע יקַר עֵרֶךְ וְחָדָשׁ.
הָאוּס נוֹטֶה לְהַסִּיק אֶת הַמַּסְקָנָה הַנְּכוֹנָה בְּפִתְאוֹמִיּוּת, לְעִיתִּים בְּעִקְבוֹת הַשְׁרָאָה שֶׁקִּיבֵּל מֵהֶעָרָה אַגָּבִית שֶׁנֶּאֶמְרָה עַל יְדֵי דְּמוּת אַחֶרֶת.
הָאִבְחוּנִים יְכוֹלִים לִהְיוֹת שֶׁל מַחֲלוֹת נְדִירוֹת וּנְפוֹצוֹת כְּאֶחָד.
לְעִיתִּים קְרוֹבוֹת הוּא נֶעֱזָר בַּעֲמִיתוֹ וּבַחֲבֵרוֹ הַיָּחִיד, הָאוֹנְקוֹלוֹג דּוֹקְטוֹר גֵּ'יְימְס וִילְסוֹן.

רוֹב הַמַּחֲלוֹת שֶׁהָאוּס וְצִוְותּוֹ נִתְקָלִים בָּהֶן אֵינָן מְאוּבְחָנוֹת בְּקַלּוּת כֵּיוָון שֶׁהַחוֹלִים נוֹטִים לְשַׁקֵּר בְּיַחַס לַתַּסְמִינִים, לַנְּסִיבּוֹת, אוֹ לַהִיסְטוֹרְיָה הָאִישִׁית שֶׁלָּהֶם.
לְעִיתִּים קְרוֹבוֹת אוֹמֵר הָאוּס "כּוּלָּם מְשַׁקְּרִים", אוֹ מַכְרִיז בְּמַהֲלַךְ דִּיּוּנֵי הַצֶּוֶות כִּי "הַחוֹלֶה מְשַׁקֵּר"; זוֹ גַּם הַנָּחַת הַיְּסוֹד בְּהַחְלָטוֹתָיו וּבְאִבְחוּנָיו שֶׁל הָאוּס.
אַחַת מֵהַשִּׁיטוֹת הַנְּפוֹצוֹת שֶׁל הָאוּס לְבֵירוּר הַגּוֹרְמִים לְמַצָּבוֹ שֶׁל הַמְּטוּפָּל הִיא פְּרִיצָה לְבֵית הַמְּטוּפָּל עַל מְנַת לְגַלּוֹת מֵידָע, וּלְעִיתִּים הוּא מֵטִיל זֹאת עַל אֶחָד אוֹ יוֹתֵר מֵחַבְרֵי הַצֶּוֶות.
מֵאַחַר שֶׁרוֹב הַהִיפּוֹתֵזוֹת שֶׁלּוֹ מְבוּסָּסוֹת עַל תּוֹבָנוֹת חֲרִיגוֹת שֶׁהִתְגַּלּוּ בְּפָנָיו בְּאוֹפֶן מִקְרִי, הוּא מִתְקַשֶּׁה לְעִיתִּים קְרוֹבוֹת לְקַבֵּל רְשׁוּת מֵהַמְּמוּנֶּה עָלָיו, מְנַהֶלֶת בֵּית הַחוֹלִים דּוֹקְטוֹר לִיסָה קָאדִי, לְבַצֵּעַ הֲלִיכִים רְפוּאִיִּים אוֹתָם הוּא רוֹאֶה כִּנְחוּצִים בִּנְסִיבּוֹת הָעִנְיָין.
דָּבָר זֶה מוּדְגָּשׁ בִּמְיוּחָד כַּאֲשֶׁר הַטִּיפּוּל הַמּוּצָּע כָּרוּךְ בְּדַרְגַּת סִיכּוּן גְּבוֹהָה, אוֹ שָׁנוּי בְּמַחֲלוֹקֶת מִבְּחִינַת אֶתִיקָה רְפוּאִית.
לְעִיתִּים קְרוֹבוֹת נוֹצָרוֹת מַחֲלוֹקוֹת בֵּין הָאוּס לְבֵין הַצֶּוֶות שֶׁלּוֹ, וּבְעִיקָּר מוּל דּוֹקְטוֹר אָלִיסוֹן קָמֵרוּן, שֶׁגִּישָׁתָהּ כְּלַפֵּי אֶתִיקָה רְפוּאִית הִיא שַׁמְרָנִית יוֹתֵר בְּהַשְׁוָואָה לְזוֹ שֶׁל שְׁאָר חַבְרֵי הַצֶּוֶות.

הָאוּס, בְּדוֹמֶה לִשְׁאָר הָרוֹפְאִים הָאֲחֵרִים בְּבֵית הַחוֹלִים, מְחוּיָּב לְמִסְפַּר מִשְׁמָרוֹת בְּשָׁבוּעַ בְּמִרְפְּאַת הַיּוֹם שֶׁל בֵּית הַחוֹלִים.
הוּא מְמַלֵּא אֶת הַחוֹבָה הַזֹּאת בְּחוֹסֶר חֵשֶׁק רַב, וּלְעִיתִּים קְרוֹבוֹת נוֹקֵט בְּשִׁיטוֹת יְצִירָתִיּוֹת לְהִתְחַמֵּק מִכָּךְ, הַמְּהַוּוֹת קַו-עֲלִילָה מִשְּׁנֵי הַחוֹזֵר עַל עַצְמוֹ וּמְשַׁמֵּשׁ אֶתְנַחְתָּא קוֹמִית בַּסִּדְרָה.
בְּמַהֲלַךְ הַמִּשְׁמָרוֹת שֶׁלּוֹ בַּמִּרְפָּאָה הוּא מְבַלְבֵּל אֶת הַחוֹלִים עִם אַבְחָנוֹת לֹא רְצוּיוֹת עַל חַיֵּיהֶם הָאִישִׁיִּים, מִרְשָׁמִים אֶקְסְצֶנְטְרִיִּים, וְטִיפּוּלִים לֹא מְקוּבָּלִים.
אוּלָם, לְאַחַר שֶׁנִּרְאֶה כִּי הוּא לֹא מְיַיחֵס חֲשִׁיבוּת לִתְלוּנוֹתֵיהֶם, הוּא בְּדֶרֶךְ כְּלָל מַפְתִּיעַ אֶת חוֹלָיו עִם אַבְחָנָה מְהִירָה וּמְדוּיֶּקֶת.
הַתּוֹבָנוֹת שֶׁהוּא מַגִּיעַ אֲלֵיהֶן בְּמַהֲלַךְ הַמִּקְרִים הַפְּשׁוּטִים בַּמִּרְפָּאָה מְסַיְּיעוֹת לוֹ לְעִיתִּים לִפְתּוֹר אֶת הַתַּעֲלוּמָה הָרָאשִׁית בַּפֶּרֶק.

אֶחָד מִקַּוֵּוי הָעֲלִילָה הַמֶּרְכָּזִיִּים שֶׁל הַסִּדְרָה הוּא הַשִּׁימּוּשׁ שֶׁל הָאוּס בַּתְּרוּפָה וַיקוֹדִּין עַל מְנַת לִשְׁלוֹט בִּכְאֵב שֶׁלּוֹ, הַנּוֹבֵעַ מֵאוֹטֶם בַּשּׁרִיר הָאַרְבַּע רָאשֵׁי שֶׁהִתְרַחֵשׁ כְּחָמֵשׁ שָׁנִים לִפְנֵי תְּחִילַּת הַסִּדְרָה וּמְאַלֵּץ אוֹתוֹ לָלֶכֶת עִם מַקֵּל הֲלִיכָה.
בַּפֶּרֶק הַ-11 שֶׁל הָעוֹנָה הָרִאשׁוֹנָה מִתְוַודֶּה הָאוּס עַל כָּךְ שֶׁהוּא מָכוּר לְוַויקוֹדִין, אַךְ טוֹעֵן כִּי אֵין לוֹ בְּעָיָה מֵאַחַר שֶׁהַגְּלוּלוֹת "מְאַפְשְׁרוֹת לִי לַעֲשׂוֹת אֶת עֲבוֹדָתִי, וְהֵן לוֹקְחוֹת מִמֶּנִּי אֶת הַכְּאֵב".
הִתְמַכְּרוּתוֹ גָּרְמָה לְקָאדִי וּוִֹילְסוֹן לְעוֹדֵד אוֹתוֹ לְהִיכָּנֵס לִמְכוֹנֵי גְּמִילָה מִסַּמִּים בְּמִסְפַּר הִזְדַּמְּנוּיוֹת.
כַּאֲשֶׁר אֵין לוֹ גִּישָׁה לְוַויקוֹדִין, הוּא חוֹוֶה בְּדֶרֶךְ כְּלָל כְּאֵב עַז וְתַסְמִינֵי גְּמִילָה אוֹפְיָינִיִּים, וּלְעִיתִּים עוֹרֵךְ נִיסּוּיִים עַל עַצְמוֹ עִם מְשַׁכְּכֵי כְּאֵבִים אֲחֵרִים כְּגוֹן מוֹרְפִין וּמֶתָאדּוֹן.
לִקְרַאת סוֹף הָעוֹנָה הַחֲמִישִׁית מַתְחִיל הָאוּס לִסְבּוֹל מֵהֲזָיוֹת; לְאַחַר שֶׁשָּׁלְלוּ מִסְפַּר אַבְחָנוֹת אֶפְשָׁרִיּוֹת מַגִּיעִים וִילְסוֹן וְהָאוּס לְמַסְקָנָה שֶׁכְּכָל הַנִּרְאֶה מְדוּבָּר בְּהִתְמַכְּרוּת שֶׁלּוֹ לְוַויקוֹדִין.
הָאוּס מִתְכַּחֵשׁ לְכָךְ בְּמֶשֶׁךְ זְמַן מָה, אַךְ בְּסִיּוּם הָעוֹנָה מִתְאַשְׁפֵּז מֵרְצוֹנוֹ בְּבֵית הַחוֹלִים הַפְּסִיכִיאַטְרִי הַבִּדְיוֹנִי "מֶייְפִילְד".
בִּתְחִילַּת הָעוֹנָה הַשִּׁישִּׁית הוּא מְשׁוּחְרָר מִמֶּייפִילְד כְּשֶׁהִתְמַכְּרוּתוֹ נִמְצֵאת תַּחַת שְׁלִיטָה, אַךְ בְּפֶרֶק הַ-15 שֶׁל הָעוֹנָה הַשְּׁבִיעִית הוּא מְגַלֶּה כִּי קָאדִי לָקְתָה כְּכָל הַנִּרְאֶה בְּסַרְטַן הַכְּלָיוֹת, וּבְעִקְבוֹת כָּךְ חוֹזֵר לִיטּוֹל וַיקוֹדִּין.