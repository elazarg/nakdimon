גֵּלֶר נוֹלַד בְּבֵית הַחוֹלִים עֵין גֶּדִי שֶׁבְּתֵל אָבִיב-יָפוֹ לְיִצְחָק גֵּלֶר וְאָמָנְזִי פְרוֹיְד, יוֹצְאֵי הוּנְגַּרְיָה וְאוֹסְטְרִיָּה.
לְטַעֲנָתוֹ שֶׁל גֵּלֶר, קַיֶּימֶת קִרְבָה מִשְׁפַּחְתִּית, מִצַּד אִימּוֹ, בֵּינוֹ לְזִיגְמוֹנְד פְרוֹיְד.

בְּגִיל 11 עָבַר יַחַד עִם מִשְׁפַּחְתּוֹ לְנִיקוֹסִיָּה שֶׁבְּקַפְרִיסִין.
הוּא לָמַד בְּתִיכוֹן קָתוֹלִי וְסִייֵּם אֶת בְּחִינוֹת הַבַּגְרוּת בַּשָּׂפָה הָאַנְגְּלִית.
בְּגִיל 18 חָזַר לְיִשְׂרָאֵל וְהִתְגַּיֵּיס לְצַהַ"ל, שָׁם שֵׁירֵת בַּחֲטִיבַת הַצַּנְחָנִים.
בִּשְׁנַת 1967 נִפְצַע בְּמַהֲלַךְ מִלְחֶמֶת שֵׁשֶׁת הַיָּמִים וּבַשְּׁנָתַיִים שֶׁלְּאַחַר מִכֵּן עָבַד כְּדוּגְמַן תַּחְתּוֹנִים.
בְּאוֹתָהּ הָעֵת פָּרַץ לְתוֹדַעַת הַצִּיבּוּר בְּיִשְׂרָאֵל כַּאֲשֶׁר הֵחֵל לְבַצֵּעַ קְסָמִים בִּפְנֵי קָהָל מְצוּמְצָם בְּמוֹעֲדוֹנֵי לַיְלָה בְּתֵל אָבִיב וְזָכָה לְפִרְסוּם רַב בַּתִּקְשׁוֹרֶת בְּיִשְׂרָאֵל.
חֲשִׂיפַת סוֹדוֹתָיו בְּכַמָּה מִן הָעִיתּוֹנִים הַבּוֹלְטִים בְּיִשְׂרָאֵל שֶׁל אוֹתָהּ תְּקוּפָה הוֹבִילָה אוֹתוֹ לַעֲזוֹב אֶת יִשְׂרָאֵל וּלְנַסּוֹת מַזָּלוֹ בְּחוּ"ל.

בֶּעָשׂוֹר הַשֵּׁנִי שֶׁל הַמֵּאָה הָ-21 הִתְגּוֹרֵר גֵּלֶר בְּבֵרְקְשַׁיְיר שֶׁבְּאַנְגְּלִיָּה, בָּאֲחוּזָּה עַל גְּדוֹת נְהַר הֲתַמְזֶה.
כַּיּוֹם הוּא מִתְגּוֹרֵר בְּיָפוֹ.
גֵּלֶר נָשׂוּי לְחַנָּה וְאָב לְבֵן וּבַת.
גֵּלֶר הוּא צִמְחוֹנִי אָדוּק וְדוּבַּר שָׁלוֹשׁ שָׂפוֹת עַל בּוּרְיָין: אַנְגְּלִית, עִבְרִית, וְהוּנְגָּרִית.
בִּשְׁנַת 1996 כַּאֲשֶׁר הוֹפִיעַ בַּתּוֹכְנִית אֵירוּחַ אָמֵרִיקָאִית בְּשֵׁם "Esther" סִיפֵּר גֵּלֶר כִּי בְּמֶשֶׁךְ שָׁנִים סָבַל מֵאָנוֹרֶקְסִיָּה נֶרְבוֹזָה.

שְׁנוֹת הַשִּׁבְעִים
בִּתְחִילַּת שְׁנוֹת הַשִּׁבְעִים זָכָה גֵּלֶר לְפִרְסוּם רַב בְּאַרְצוֹת הַבְּרִית וּבְאֵירוֹפָּה לְאַחַר שֶׁבִּיצֵּעַ סִדְרָה שֶׁל הוֹפָעוֹת טֵלֵוִויזְיוֹנִיּוֹת בָּהֶן הִפְגִּין יְכוֹלוֹת שֶׁכִּבְיָכוֹל נֶחֱזוּ כְּעַל-טִבְעִיּוֹת כְּגוֹן טֵלֵקִינֵזִיס (הַנָּעָה מֵרָחוֹק לְלֹא מַגָּע), דָּאוּזִינְג (אִיתּוּר מַחְצָבִים עַל יְדֵי שִׁימּוּשׁ בְּמַאֲגָיָה), וְטֵלֶפַּתְיָה.
הַבִּיצּוּעִים הַלָּלוּ כָּלְלוּ כִּיפּוּף כַּפִּיּוֹת (עִיקּוּם כַּפִּיּוֹת מַתֶּכֶת לְלֹא הַפְעָלַת כּוֹחַ פִיזִי), תֵּיאוּר מְדוּיָּק שֶׁל אִיּוּרִים אֲשֶׁר צוּיְּירוּ בַּסֵּתֶר, וּכְמוֹ כֵן בְּחֵלֶק מֵהַמּוֹפָעִים נָהַג גֵּלֶר לִגְרוֹם לִשְׁעוֹנִים לַעֲצוֹר אוֹ לָנוּעַ מַהֵר יוֹתֵר.
גֵּלֶר טָעַן כִּי הוּא מְבַצֵּעַ אֶת הַקְּסָמִים הַלָּלוּ בְּאֶמְצָעוּת רְצוֹנוֹ וּמַחְשַׁבְתּוֹ בִּלְבַד.
בְּעִקְבוֹת הַפִּרְסוּם הָעוֹלָמִי הָרַב אֲשֶׁר לוֹ זָכָה בַּתְּקוּפָה הַזּוֹ, הוּפְנְתָה אֵלָיו תְּשׂוּמֶת לִבָּהּ שֶׁל הַקְּהִילָּה הַמַּדָּעִית אֲשֶׁר בִּיקְּשָׁה לִבְחוֹן אֶת יְכוֹלוֹת הַמֶּדְיוּם.
בְּשִׂיא הַקַּרְיֵירָה שֶׁלּוֹ בִּשְׁנוֹת הַשִּׁבְעִים גֵּלֶר הוֹפִיעַ בְּמִשְׂרָה מְלֵאָה בִּפְנֵי קָהָל בְּתוֹכְנִיּוֹת טֵלֵוִויזְיָה רַבּוֹת בְּרַחֲבֵי הָעוֹלָם.

דּוֹרוֹן עֵרָן (מִשְּׂמֹאל), רֹאשׁ מוֹעֶצֶת הַקּוֹלְנוֹעַ, מִיכָה חָרִישׁ, וְאוּרִי גֵּלֶר, בְּתַעֲרוּכָה בְּמוּזֵיאוֹן יִשְׂרָאֵל בִּירוּשָׁלַיִם, בָּהּ הוּצְּגָה מְכוֹנִית קָדִילָאק מִשְּׁנַת 1976 שֶׁבִּרְשׁוּתוֹ שֶׁל גֵּלֶר, אֲשֶׁר מְכוּסָּה בְּ-5,000 חֶלְקֵי סַכּוּ"ם, אוֹתָם כּוֹפֵף גֵּלֶר, בְּכוֹחַ הַמַּחְשָׁבָה לִכְאוֹרָה
בִּשְׁנַת 1970 קִיבְּלָה הָעִיתּוֹנוּת הַיִּשְׂרְאֵלִית דִּיוֵּוחַ עַל קְשָׁרָיו שֶׁל אוּרִי גֵּלֶר עִם הַשַּׂחְקָנִית הָאִיטַלְקִיָּיה סוֹפְיָה לוֹרֵן.
הוּא מָסַר לְפִרְסוּם תְּמוּנָה מְשׁוּתֶּפֶת שֶׁלּוֹ עִם הַשַּׂחְקָנִית.
בִּבְדִיקָה עִם הַמְּנַהֲלִים הָאִישִׁיִּים שֶׁל הַשַּׂחְקָנִית הֵם טָעֲנוּ כִּי הַשְּׁנַיִים לֹא נִפְגְּשׁוּ, וְנִמְצָא שֶׁהַתְּמוּנָה שֶׁנִּמְסְרָה פּוּבְרְקָה.
גֵּלֶר הוֹדָה בַּמַּעֲשֶׂה וּלְאַחַר מִכֵּן עָזַב אֶת יִשְׂרָאֵל.

בְּאַרְצוֹת הַבְּרִית, בִּשְׁנַת 1973, הוּזְמַן גֵּלֶר לְהִתְאָרֵחַ בַּתּוֹכְנִית "The Tonight Show".
כְּשֶׁנִּכְנַס לָאוּלְפָּן הַתּוֹכְנִית גִּילָּה שֶׁהַמְּאָרֵחַ - גּ'וֹנִי קַרְסוֹן - שֶׁהָיָה קוֹסֵם בַּעֲבָרוֹ, הֵכִין מִבְחָן לְכוֹחוֹתָיו בְּעֶזְרַת הַסַּפְקָן גֵּ'יְימְס רֶנְדִּי.
בָּאוּלְפָּן הוּצַּב שׁוּלְחָן מָלֵא בִּכְלִי כֶּסֶף וַחֲפָצִים שׁוֹנִים בְּצִיפִּיָּה שֶׁגֵּלֶר יְכוֹפֵף אוֹתָם.
לְאַחַר שֶׁלֹּא הִצְלִיחַ לְבַצֵּעַ אֶת הַמְּשִׂימוֹת שֶׁהוּכְנוּ עֲבוּרוֹ, טָעַן שֶׁלֹּא חָשׁ "חָזָק" בְּאוֹתוֹ הַלַּיְלָה.
הוּא הִסְבִּיר זֹאת בָּאֲוִוירָה הַסַּפְקָנִית וְהַמַּלְחִיצָה, לְטַעֲנָתוֹ.
בְּכָךְ מָצְאוּ מִתְנַגְּדָיו אִישּׁוּשׁ לַהֲנָחָה כִּי גֵּלֶר מֵכִין אֶת הַכַּפִּיּוֹת שָׁעוֹת לִפְנֵי הוֹפָעוֹתָיו, עַל יְדֵי כּיפוּפָן וַהֲפִיכָתָן לִגְמִישׁוֹת עַל סַף שְׁבִירָה.
בְּ-1993 הִסְבִּיר רֶנְדִּי בְּתוֹכְנִית "הַסּוֹדוֹת שֶׁל קוֹרְאֵי הַמַּחְשָׁבוֹת" עֲבוּר סִדְרַת הַטֵּלֵוִויזְיָה "נוֹבָה": "נִתְבַּקַּשְׁתִּי לִמְנוֹעַ רַמָּאוּת וּ'טְרִיקִים'.
אָמַרְתִּי לָהֶם לְסַפֵּק אֶת הָאֲבִיזָרִים בְּעַצְמָם וְלֹא לְאַפְשֵׁר לְגֵלֶר אוֹ לַאֲנָשָׁיו לְהִתְקָרֵב אֲלֵיהֶם".
קֶטַע מֵהַתַּקְרִית שׁוּדַּר עַל יְדֵי רֶשֶׁת NBC בְּתוֹכְנִית "פֵנוֹמֵן".
קֶטַע זֶה בֶּן שְׁתֵּי הַדַּקּוֹת נָפוֹץ בְּרֶשֶׁת הָאִינְטֶרְנֵט מֵאָז שֶׁגֵּ'יְימְס רֶנְדִּי קִיבֵּל רְשׁוּת מֵרֶשֶׁת NBC לְהִשְׁתַּמֵּשׁ בּוֹ וְקַרְסוֹן שִׁילֵּם עַל הַעֲבָרַת הַקַּלֶּטֶת.

בִּשְׁנַת 1976 הִתְנוֹסְסָה תְּמוּנָתוֹ שֶׁל גֵּלֶר עַל שַׁעַר הַמָּגָזִין "ESP" (תְּפִיסָה עַל-חוּשִׁית) בְּלִיוּוּי הַכּוֹתֶרֶת: "בְּ-1 בְּסֶפְּטֶמְבֶּר 1976, בְּשָׁעָה 11 בַּלַּיְלָה שְׁעוֹן הַחוֹף הַמִּזְרָחִי, שַׁעַר עִיתּוֹן זֶה יוּכַל לְכוֹפֵף אֶת הַמַּפְתְּחוֹת שֶׁלָּכֶם".
לְדִבְרֵי הָעוֹרֵךְ הָוָוארְד סְמוּקְלֶר, הִתְקַבְּלוּ לְמַעְלָה מִ-300 תְּגוּבוֹת חִיּוּבִיּוֹת, כַּאֲשֶׁר רַבּוֹת מֵהֶן כָּלְלוּ חֲפָצִים מְעוּקָּמִים עִם תֵּיאוּר מְפוֹרָט שֶׁל הַנְּסִיבּוֹת, לְרַבּוֹת עִיקּוּם שֶׁל מַפְתֵּחַ הָעִיר פְּרוֹבִידֵנְס בְּרוֹד אַיְילֵנְד.

בְּאֶמְצַע שְׁנוֹת הַשִּׁבְעִים גֵּלֶר הִשְׁתַּתֵּף בְּמֶשֶׁךְ תְּקוּפָה שֶׁל שָׁלוֹשׁ שָׁנִים בְּמִבְדָּקִים שׁוֹנִים אֲשֶׁר בָּדְקוּ אֶת הַיְּכוֹלוֹת הָעַל-טִבְעִיּוֹת שֶׁלּוֹ בְּמַעְבָּדוֹת שׁוֹנוֹת בְּאַרְצוֹת הַבְּרִית.
תּוֹצְאוֹת הַבְּדִיקוֹת הִתְפַּרְסְמוּ לְבַסּוֹף בִּכְתַב הָעֵת הַמַּדָּעִי הַבְּרִיטִי הַיּוּקְרָתִי Nature.
לְטַעֲנָתוֹ שֶׁל גֵּלֶר, לְאַחַר שֶׁהִשְׁתַּתֵּף בַּמִּבְדָּקִים הַלָּלוּ הוּא לֹא הִרְגִּישׁ יוֹתֵר מְחוּיָּב לְהוֹכִיחַ שֶׁהוּא יוֹתֵר מִקּוֹסֵם.

שְׁנוֹת הַשְּׁמוֹנִים
בְּ-1980 הוֹדִיעַ גֵּלֶר עַל תִּקְווֹתָיו לְהִתְעַשֵּׁר עַל יְדֵי שִׁימּוּשׁ בְּדָאוּזִינְג לִמְצִיאַת מַתָּכוֹת וּמִינֵרָלִים יְקָרִים וְעָבַד עֲבוּר חֶבְרָה שֶׁשָּׁכְרָה אֶת שֵׁירוּתָיו לְצוֹרֶךְ מְצִיאַת נֵפְט, זָהָב וּמִינֵרָלִים שׁוֹנִים.
בִּשְׁנַת 1982 פִּרְסֵם הַקּוֹסֵם הַמְּפוּרְסָם בָּעוֹלָם אָז, גֵּ'יְימְס רֶנְדִּי, אֶת הַסֵּפֶר The Truth About Uri Geller שֶׁבּוֹ רֶנְדִּי מוֹכִיחַ אֶחָד לְאֶחָד כִּי אֶת כָּל מָה שֶׁאוּרִי גֵּלֶר עוֹשֶׂה כְּמוֹ כִּיפּוּף כַּפִּיּוֹת אוֹ נְהִיגָה כְּשֶׁהָעֵינַיִים מְכוּסּוֹת לְמָשָׁל, גַּם קוֹסֵם יָכוֹל לַעֲשׂוֹת.
רֶנְדִּי הִצְלִיחַ לְבַצֵּעַ אֶת קְסָמָיו שֶׁל גֵּלֶר בְּהַצְלָחָה.
רֶנְדִּי טָעַן כִּי אוּרִי גֵּלֶר הוּא קוֹסֵם טוֹב אַךְ נְטוּל כּוֹחוֹת עַל-טִבְעִיִּים.
גֵּלֶר תָּבַע אֶת רֶנְדִּי עַל הוֹצָאַת דִּיבָּה וּפְגִיעָה בַּמּוֹנִיטִין אֲבָל הִפְסִיד בַּמִּשְׁפָּט וְחוּיַּב לְשַׁלֵּם פִּיצּוּיִים שֶׁל מֵעַל מֵאָה אֶלֶף דּוֹלָר.

שְׁנוֹת הַתִּשְׁעִים
בִּשְׁנַת 1992 פּוּרְסַם סֵפֶר בְּאַנְגְּלִיָּה עַל אוּרִי גֵּלֶר שֶׁבּוֹ נִטְעַן שׁוּב כִּי הוּא קוֹסֵם, וְלֹא אָדָם בַּעַל כּוֹחוֹת עַל טִבְעִיִּים.
גֵּלֶר תָּבַע אֶת הוֹצָאַת הַסְּפָרִים Prometheus Books עַל לָשׁוֹן הָרַע, וְשׁוּב הִפְסִיד בַּמִּשְׁפָּט.
הַקַּרְיֵירָה שֶׁלּוֹ דָּעֲכָה בֵּין הַשְּׁאָר בְּשֶׁל סִדְרָה שֶׁל כִּישְׁלוֹנוֹת לְהוֹכִיחַ אֶת יְכוֹלוֹתָיו הָעַל טִבְעִיּוֹת לִכְאוֹרָה.
בִּשְׁנַת 1994 הִשְׁתַּתֵּף גֵּלֶר בְּסֶרֶט הַטֶּלֶוִויזְיָה הָאָמֵרִיקָנִי "Mindbender" אֲשֶׁר נוֹצַר בְּהַשְׁרָאַת סִיפּוּר חַיָּיו שֶׁל גֵּלֶר.

בִּשְׁנַת 1996 הִשְׁתַּתֵּף גֵּלֶר בַּתּוֹכְנִית "מְסִיבַּת הַבַּיִת שֶׁל נוֹאֶל" שֶׁל מַגִּישׁ הַטֶּלֶוִויזְיָה נוֹאֶל אַדְמוֹנְדֶּס.
בַּתּוֹכְנִית נַעֲשָׂה שִׁימּוּשׁ בְּמַצְלֵמוֹת נִסְתָּרוֹת כְּדֵי לְהַקְלִיט יְדוּעָנִים בַּמְּתִיחוּת שׁוֹנוֹת.
אַדְמוֹנְדֶּס תִּכְנֵן תַּעֲלוּל שֶׁבּוֹ מַדָּפִים יִפְּלוּ מִקִּירוֹת הַחֶדֶר בִּזְמַן שֶׁגֵּלֶר יִימָּצֵא בּוֹ.
בְּמַהֲלַךְ הַצִּילּוּמִים נִקְלַט גֵּלֶר מִזָּוִוית אוֹתָהּ לֹא צָפָה, וּבוֹ הוּא נִרְאֶה אוֹחֵז בַּכַּפִּית בְּחוֹזְקָה בִּשְׁתֵּי יָדָיו בְּשָׁעָה שֶׁקָּם לְהַצִּיג אוֹתָהּ מְכוּפֶּפֶת.

הֶעָשׂוֹר הָרִאשׁוֹן שֶׁל הַמֵּאָה הָ-21
בִּשְׁנַת 2002 מוּנָּה לְתַפְקִיד יוֹ"ר מְשׁוּתָּף שֶׁל קְבוּצַת הַכַּדּוּרֶגֶל הַבְּרִיטִית אֶקְסֶטֶר סִיטִי וְהֶחֱזִיק בַּתַּפְקִיד עַד שְׁנַת 2007.

בְּמַהֲלַךְ הֶעָשׂוֹר הָרִאשׁוֹן שֶׁל הַמֵּאָה הָ-21, הִתְאָרֵחַ גֵּלֶר בְּמִסְפָּר רַב שֶׁל תּוֹכְנִיּוֹת אֵירוּחַ וּבִידּוּר בְּרַחֲבֵי הָעוֹלָם בְּנוֹסָף לְהוֹפָעוֹת מִשְׁנֶה בְּסִדְרוֹת טֵלֵוִויזְיָה וּסְרָטִים.
בְּנוֹבֶמְבֶּר 2006 הַנָּחָה גֵּלֶר אֶת הַתּוֹכְנִית "אוּרִי גֵּלֶר מְחַפֵּשׂ אֶת הַיּוֹרֵשׁ" בֶּעָרוּץ 2 בְּיִשְׂרָאֵל בָּהּ זָכָה בְּרוֹב קוֹלוֹת לִיאוֹר סוּשָׂרְד.
הַתּוֹכְנִית הִשִּׂיגָה אֲחוּזֵי צְפִיָּיה גְּבוֹהִים, אַךְ גַּם סָפְגָה בִּיקּוֹרֶת.
אַחַת הַטְּעָנוֹת כְּנֶגֶד אֲמִינוּת הַתּוֹכְנִית הוּשְׁמְעָה לְאַחַר שֶׁגֵּלֶר נִרְאֶה מַרְכִּיב חָפֵץ עַל אֶצְבָּעוֹ בְּמַהֲלַךְ נִיסְּיוֹנוֹתָיו לְהָזִיז מַצְפֵּן יַמִּי, כִּבְיָכוֹל בְּאֶמְצָעוּת כּוֹחַ הַמַּחְשָׁבָה בִּלְבַד.
הַטַּעֲנָה הָיְיתָה שֶׁגֵּלֶר הָרְכִיב עַל אֶצְבָּעוֹ מַגְנֵט שֶׁאִיפְשֵׁר אֶת תְּזוּזַת הַמַּצְפֵּן.
בֵּין הָחוֹדָשִׁים אוֹקְטוֹבֶּר - נוֹבֶמְבֶּר 2007 הִשְׁתַּתֵּף גֵּלֶר בַּהֲפָקָה הָאָמֵרִיקָנִית לְתוֹכְנִית "הַיּוֹרֵשׁ" בְּשֵׁם "Phenomenon" - גֵּלֶר שִׁימֵּשׁ כְּשׁוֹפֵט בְּתוֹכְנִית זוֹ לְצַד הַקּוֹסֵם הָאָמֵרִיקָנִי כְּרִיס אַנְגֵּ'ל.
הַתּוֹכְנִית בּוּטְּלָה לְבַסּוֹף בְּאוֹפֶן רִשְׁמִי, כַּאֲשֶׁר בְּ-2 בְּאַפְּרִיל 2008 לֹא כָּלְלָה רֶשֶׁת NBC אֶת הַתּוֹכְנִית בְּלוּחַ הַשִּׁידּוּרִים שֶׁל הֶעָרוּץ לְעוֹנַת 2008–2009.
בְּמַהֲלַךְ שְׁנַת 2008 גֵּלֶר הַנָּחָה מִסְפַּר תּוֹכְנִיּוֹת נוֹסָפוֹת בְּאֵירוֹפָּה אֲשֶׁר מִתְבַּסְּסוֹת עַל אוֹתָהּ הַתַּבְנִית - אֶת תּוֹכְנִית הַטֶּלֶוִויזְיָה "The Next Uri Geller" בֶּעָרוּץ Pro7 הַגֶּרְמָנִי, אֶת תּוֹכְנִית הַטֶּלֶוִויזְיָה "De Nieuwe Uri Geller" בַּטֵּלֵוִויזְיָה הַהוֹלַנְדִּית וְאֶת תּוֹכְנִית הַטֶּלֶוִויזְיָה "A kiválasztott" בַּטֵּלֵוִויזְיָה הַהוּנְגָּרִית (בְּמַהֲלָכָהּ הוּא דִּיבֵּר בְּהוּנְגָּרִית וּבְאַנְגְּלִית).

לְפִי טַעֲנָתוֹ שֶׁל גֵּלֶר הוּא הוּעֲסַק בֶּעָבָר בִּדְאוֹזִינְג עַל יְדֵי חֲבָרוֹת שׁוֹנוֹת אֲשֶׁר שָׂכְרוּ אֶת שֵׁירוּתָיו לְצוֹרֶךְ אִיתּוּר מַחְצַבִּים יְקָרִים, כַּאֲשֶׁר הוּא הִצְלִיחַ בְּאֶמְצָעוּת כּוֹחוֹתָיו לְאַתֵּר בְּהַצְלָחָה נֵפְט וּמַתָּכוֹת יְקָרוֹת וּבֵין הַיֶּתֶר הוּא הִצְלִיחַ לְאַתֵּר עֲבוּר חֶבְרַת הַנֵּפְט הַלְּאוּמִּית שֶׁל מֶקְסִיקוֹ "Pemex" שְׂדוֹת נֵפְט.
כְּאוֹת הוֹקָרָה עַל כָּךְ הוּעְנְקָה לְגֵלֶר אֶזְרָחוּת מַקְסִיקָנִית מִנְּשִׂיא מֶקְסִיקוֹ חוֹסֶה לוֹפֶּס פּוֹרְטִייּוֹ.
לֹא יָדוּעַ עַל הוֹכָחוֹת חַד מַשְׁמָעִיּוֹת כִּי אָכֵן גֵּלֶר אִיתֵּר נֵפְט בְּכוֹחוֹתָיו הַמְּיוּחָדִים.
יֵשׁ שֶׁטָּעֲנוּ כִּי מְדוּבָּר בְּפִרְסוּם לֹא מְהֵימָן.

כְּחֵלֶק מִפְּעִילוּיוֹתָיו הַהִתְנַדְּבוּתִיּוֹת נוֹהֵג אוּרִי גֵּלֶר לְאָרֵחַ בְּבֵיתוֹ קְבוּצוֹת שֶׁל חוֹלֵי סַרְטָן מִיִּשְׂרָאֵל, רוּבָּם יְלָדִים, כְּדֵי לְעוֹדֵד אֶת רוּחָם בְּמַאֲבָקָם בַּמַּחֲלָה.

הֶעָשׂוֹר הַשֵּׁנִי שֶׁל הַמֵּאָה הָ-21
בִּשְׁנַת 2013 יָצָא לָאוֹר סֶרֶט תִּיעוּדִי בַּעֲרוּץ הַ-BBC בְּשֵׁם "חַיָּיו הַסּוֹדִיִּים שֶׁל אוּרִי גֵּלֶר - מְרַגֵּל עַל-טִבְעִי", (The Secret Life of Uri Geller - Psychic Spy) שֶׁבּוֹ הוֹפִיעוּ אוּרִי גֵּלֶר, בִּנְיָמִין נְתַנְיָהוּ, כְּרִיסְטוֹפְר "קיט" גָּרִין, פּוֹל ה.
סְמִית', הָארוֹלְד פּוֹטְהוֹף וְרָאסֶל טַארְג.
בַּסֶּרֶט נִטְעַן כִּי גֵּלֶר הָפַךְ לַ"מְרַגֵּל עַל טִבְעִי" עֲבוּר הַ-CIA, גּוּיַּס עַל יְדֵי הַמּוֹסָד, וְעָבַד כְּסוֹכֵן חֲשָׁאִי רִשְׁמִי בְּמֶקְסִיקוֹ, תּוֹךְ שִׁימּוּשׁ בְּכוֹחוֹת עַל-טִבְעִיִּים כְּגוֹן הַיְּכוֹלֶת לִמְחוֹק תּוֹכֶן שֶׁל דִּיסְקֵטִים בְּאֶמְצָעוּת הַמַּחְשָׁבָה.

בְּמֵרְץ 2018 סִיפֵּר כִּי בִּרְשׁוּתוֹ בֵּיצָה שֶׁל חַיְיזָר שֶׁקִּיבֵּל מִגּ'וֹן לְנוֹן: "גּ'וֹן אָמַר שֶׁהוּא רָאָה כַּדּוּר אוֹר שֶׁיָּצָא מִמֶּנּוּ חַיְיזָר שֶׁנָּתַן לוֹ אֵיזֶה בֵּיצָה.
הוּא הָיָה מְאוֹד נִרְגָּשׁ וְאָמַר לִי, 'זֶה שֶׁלְּךָ, שְׁמוֹר עַל זֶה לְכָל הַחַיִּים'".

מִנּוֹבֶמְבֶּר 2018, הוּא שׁוֹפֵט בַּתּוֹכְנִית הָרֵאלִיטִי גּוֹט טָאלֵנְט יִשְׂרָאֵל.

בְּמַאי 2019 הִכִּיר סֵפֶר הַשִּׂיאִים שֶׁל גִינְס בְּכַף פְּלָדָה שֶׁיָּצַר גֵּלֶר כְּ"כַּף הַפְּלָדָה הַגְּדוֹלָה בָּעוֹלָם".
אוֹרֶךְ הַכַּף 16.18 מְטָרִים, וְהִיא מוּצֶּבֶת בַּכְּנִיסָה לְמוּזֵיאוֹן אוּרִי גֵּלֶר בְּתֵל אָבִיב.

בְּ-2019 הִצִּיג תַּעֲרוּכַת צִיּוּרִים בְּגָלֶרְיָה אַלָּטְמָן בְּיָפוֹ הֶעְתִּיקָה.