אֱלִיעֶזֶר שְׁקוֹלְנִיק (שְׁלֹמֹה בַּרְאַבָּא) הוּא פִילוֹלוֹג, הַחוֹקֵר אֶת נוֹסְחָיו שֶׁל הַתַּלְמוּד הַיְּרוּשַׁלְמִי.
בְּנוֹ, אוּרִיאֵל שְׁקוֹלְנִיק (לִיאוֹר אַשְׁכְּנַזִּי), אַף הוּא חוֹקֵר תַּלְמוּד.
שְׁנֵיהֶם פְּרוֹפֵסוֹרִים בָּאוּנִיבֶרְסִיטָה הָעִבְרִית בִּירוּשָׁלַיִם.
הַבֵּן זוֹכֶה לַפּוֹפּוּלָרִיּוּת רַבָּה (בְּתִיקּוּן לֵיל שָׁבוּעוֹת הוּא מַרְצֶה בְּשִׁישָּׁה מְקוֹמוֹת בְּזֶה אַחַר זֶה), וְאַף לְהוֹקָרָה אָקָדֵמִית - הוּא נִבְחַר כַּחֲבֵר הָאָקָדֶמְיָה הַלְּאוּמִּית הַיִּשְׂרְאֵלִית לְמַדָּעִים.
הָאָב אֵינוֹ זוֹכֶה לְהוֹקָרָה, וְהוּא מִתְאַכְזֵב מִדֵּי שָׁנָה כַּאֲשֶׁר אֵינוֹ מְקַבֵּל אֶת פְּרַס יִשְׂרָאֵל.
שְׁקוֹלְנִיק הָאָב חָשׁ תִּסְכּוּל רַב עַל הַמֶּחְקָר הֶחָשׁוּב בְּחַיָּיו שֶׁיָּרַד לְטִמְיוֹן בְּשֶׁל תַּגְלִית שֶׁל פְּרוֹפ' יְהוּדָה גְּרוֹסְמַן (מִיכָה לֶבִינְסוֹן) וּבְשֶׁל הִשְׁתַּנּוּת הָאוֹפְנוֹת הַמֶּחְקָרִיּוֹת, שֶׁהָפְכוּ אֶת הַמֶּחְקָר הָעַכְשָׁוִוי לְשִׁטְחֵי בְּעֵינָיו וְהוֹתִירוּ אֶת סִגְנוֹן מֶחְקָרוֹ וַעֲבוֹדוֹתָיו שֶׁלּוֹ מְיוּשָּׁנוֹת וּבִלְתִּי מְבוּקָּשׁוֹת.
הוּא חָשׁ רִיחוּק כִּמְעַט מִכָּל סוֹבְבָיו וּבִכְלַל זֶה אִשְׁתּוֹ וּבְעִיקָּר בְּנוֹ אוּרִיאֵל, הַמְּיַיצֵּג נֶאֱמָנָה אֶת שִׁיטוֹת הַמֶּחְקָר הַחֲדָשׁוֹת.

בְּעֵת הֲלִיכָתוֹ הַשִּׁגְרָתִית שֶׁל אֱלִיעֶזֶר מֵהַסִּפְרִיָּיה הַלְּאוּמִּית לְבֵיתוֹ בִּרְחַבְיָה, הוּא מְקַבֵּל שִׂיחַת טֵלֵפוֹן מְשָׁרֵת הַחִינּוּךְ, הַמּוֹדִיעָה לוֹ שֶׁהַשָּׁנָה הוּא הַזּוֹכֶה בִּפְרַס יִשְׂרָאֵל, וּמְבָרֶכֶת אוֹתוֹ עַל זְכִיָּיתוֹ.
לְמָחֳרָת מִתְפַּרְסֶמֶת בְּעִיתּוֹן יְדִיעָה קְצָרָה עַל כָּךְ.
בְּאוֹתוֹ בּוֹקֶר מוּזְמָן אוּרִיאֵל שְׁקוֹלְנִיק לִפְגִישָׁה בְּהוּלָה עִם וַעֲדַת פְּרַס יִשְׂרָאֵל.
שָׁם מְסַפְּרִים לוֹ שֶׁנָּפְלָה טָעוּת, וּלְמַעֲשֶׂה הוּא שֶׁנִּבְחַר עַל יְדֵי הַוַּועֲדָה לְקַבֵּל אֶת הַפְּרָס.
הַוַּועֲדָה מְבַקֶּשֶׁת לָדוּן כֵּיצַד לְתַקֵּן אֶת הַטָּעוּת, אַךְ אוּרִיאֵל מִתְנַגֵּד לְכָךְ בְּתוֹקֶף.
הוּא מְנַסֶּה לְשַׁכְנֵעַ אֶת הַוַּועֲדָה שֶׁאָבִיו רָאוּי לִפְרָס, וְשֶׁתִּיקּוּן הַטָּעוּת יִפְגַּע פְּגִיעָה אֲנוּשָׁה בְּאָבִיו.
יוֹשֵׁב רֹאשׁ הַוַּועֲדָה, אוֹתוֹ פְּרוֹפֵסוֹר יְהוּדָה גְּרוֹסְמַן, מִתְנַגֵּד בְּתוֹקֶף לְגִישָׁה זוֹ, הַמְּנוּגֶּדֶת לָאֱמֶת, וְהָעִימּוּת הַמִּילּוּלִי הֶחָרִיף בֵּינוֹ לְבֵין אוּרִיאֵל הוֹפֵךְ לִפְגִיעָה פִיזִית שֶׁל אוּרִיאֵל בּוֹ.
אוּרִיאֵל מִתְנַצֵּל עַל כָּךְ, וְאוֹמֵר לַוַּועֲדָה שֶׁהוּא יוֹדִיעַ אֶת הַבְּשׂוֹרָה הַמָּרָה לְאָבִיו.

אוּרִיאֵל רוֹצֶה לְסַפֵּר לְאָבִיו אֶת הָעוּבְדּוֹת.
הוּא הוֹלֵךְ לַסִּפְרִיָּיה הַלְּאוּמִּית כְּדֵי לְחַפֵּשׂ שָׁם אֶת אָבִיו, אַךְ מוֹצֵא אֶת אָבִיו וְאֶת הַסַּפְרָנִים מְרִימִים כּוֹסִית לְרֶגֶל הַזְּכִיָּיה, וּמוֹצֵא עַצְמוֹ נֶאֱלַץ לְהִצְטָרֵף אֲלֵיהֶם.
לְאַחַר מִכֵּן הוּא נִפְגַּשׁ עִם פְּרוֹפ' גְּרוֹסְמַן, וּמַצְלִיחַ לְשַׁכְנֵעַ אוֹתוֹ שֶׁהַפְּרָס יִינָּתֵן לְאָבִיו.
גְּרוֹסְמַן מְשַׁנֶּה אֶת דַּעְתּוֹ אַךְ מַצִּיב שְׁנֵי תְּנָאִים: הָרִאשׁוֹן שֶׁאוּרִיאֵל יִכְתּוֹב אֶת הַנִּימּוּקִים לְמַתַּן הַפְּרָס וְאִילּוּ גְּרוֹסְמַן רַק יַחְתּוֹם, וְהַשֵּׁנִי שֶׁאוּרִיאֵל לְעוֹלָם לֹא יוּצַּע כְּמוּעֲמָד לִפְרַס יִשְׂרָאֵל.

אוּרִיאֵל כּוֹתֵב אֶת הַנִּימּוּקִים לְמַתַּן הַפְּרָס לְאָבִיו תּוֹךְ הִתְלַבְּטוּיוֹת רַבּוֹת וְקוֹשִׁי רַב בְּתֵיאוּר הֶישֵּׂגָיו הַמַּדָּעִיִּים שֶׁל אָבִיו, אַךְ עִם זֹאת תּוֹךְ גִּילּוּי אִכְפַּתִּיּוּת בִּבְחִירַת נוֹסַח הַדְּבָרִים הָרָצוּי.
בְּאוֹתָהּ שָׁעָה מִתְרַאֲיֵין אָבִיו לְכַתֶּבֶת "הָאָרֶץ", נוֹעָה (יוּבָל שָׂרָף), וּבְרַאֲיוֹן הוּא מוֹתֵחַ בִּיקּוֹרֶת חֲרִיפָה עַל עֶרְכָּה הַמַּדָּעִי שֶׁל עֲבוֹדָתוֹ הַמֶּחְקָרִית שֶׁל בְּנוֹ.
כַּאֲשֶׁר הָרֵאָיוֹן מִתְפַּרְסֵם, תּוֹךְ הַקְצָנָה שֶׁל הַמְּתָחִים הַקַּיָּימִים בֵּין הָאָב וְהַבֵּן, אוּרִיאֵל סוֹפֵג עֶלְבּוֹן קָשֶׁה.
הוּא אָמְנָם מַמְשִׁיךְ לִשְׁמוֹר אֶת דְּבַר הַטָּעוּת בְּסוֹד, אַךְ מְכַלָּה אֶת זַעְמוֹ בִּבְנוֹ וּבְתַלְמִידָיו.
כַּאֲשֶׁר כְּאֵבוֹ גּוֹבֵר, הוּא לוֹחֵשׁ סוֹד זֶה לְאִמּוֹ, יְהוּדִית שְׁקוֹלְנִיק (עַלִּיזָה רוֹזֵן), בְּעֵת בִּילּוּי מִשְׁפַּחְתִּי, בּוֹ צָפוּ בַּמַּחֲזֶמֶר "כַּנָּר עַל הַגַּג".

אֱלִיעֶזֶר שְׁקוֹלְנִיק מוּזְמָן לְרֵאָיוֹן טֵלֵוִויזְיָה, וּבְמַהֲלַךְ הַהֲכָנוֹת לְרֵאָיוֹן (עִם הַמַּנְחֶה גֵ'קִי לֵוִי) הוּא מַבְחִין בְּבִיטּוּי סִפְרוּתִי מְסוּיָּם, הַמּוֹפִיעַ בְּנִימּוּקֵי הַשּׁוֹפְטִים, שֶׁנִּרְאָה לוֹ חָשׁוּד מִבְּחִינַת סִגְנוֹן כְּתִיבָתוֹ.
הוּא יוֹצֵא בְּחִיפָּזוֹן מֵהָאוּלְפָּן וּמְמַהֵר לַחֲדַר עֲבוֹדָתוֹ.
כְּפִילוֹלוֹג הוּא בּוֹחֵן אֶת הַבִּיטּוּי וּמִשֶּׁחָזַר בְּמוֹחוֹ הוֹפָעוֹת קוֹדְמוֹת שֶׁלּוֹ, וּלְאַט לְאַט חוֹדֶרֶת אֵלָיו הַהַכָּרָה שֶׁאֶת הַנִּימּוּקִים לַפְּרָס כָּתַב בְּנוֹ, אוּרִיאֵל, וְלֹא פְּרוֹפ' גְּרוֹסְמַן.
הוּא מִשֶּׁחָזַר בְּזִכְרוֹנוֹ אֶת הַנּוּסָּח הַמְּדוּיָּק שֶׁל שִׂיחַת הַטֵּלֵפוֹן שֶׁבָּהּ בִּישְּׂרָה לוֹ שָׂרַת הַחִינּוּךְ עַל זְכִיָּיתוֹ בִּפְרָס, וּמַסְקְנָתוֹ בִּדְבַר הַטָּעוּת מִתְחַזֶּקֶת כַּאֲשֶׁר הוּא מֵבִין מִתּוֹךְ פְּרָטִים אֲחָדִים בְּשִׂיחָה, שֶׁהַשָּׂרָה חָשְׁבָה שֶׁהִיא מְשׂוֹחַחַת עִם בְּנוֹ.
הוּא גַּם נִזְכַּר שֶׁקִּיבֵּל שִׂיחָה שְׁנִיָּיה, כְּאִילּוּ לֹא הִתְקַשְּׁרוּ אֵלָיו בַּפַּעַם הָרִאשׁוֹנָה.
וְעוֹד: בַּשִּׂיחָה הָרִאשׁוֹנָה וְגַם בַּשְּׁנִיָּיה הִיא אָמְרָה שֶׁמִּכְתָּב נִשְׁלַח אֵלָיו, הוּא בָּדַק אֶת הַמִּכְתָּב שֶׁהִגִּיעַ לְיָדָיו וְגִילָּה שֶׁהַתַּאֲרִיךְ מַתְאִים דַּוְוקָא לַשִּׂיחָה הַשְּׁנִיָּיה (בִּגְלַל שֶׁהַמִּכְתָּב הָרִאשׁוֹן לֹא נִשְׁלַח אֵלָיו).

בְּבוֹקֶר יוֹם הַעֲנָקַת הַפְּרָס אֱלִיעֶזֶר וִיהוּדִית שְׁקוֹלְנִיק מַגִּיעִים לְבִנְייְנֵי הָאוּמָּה לְצוֹרֶךְ הַכֵּנוּת לַטֶּקֶס.
כָּל אֶחָד מֵהֶם יוֹדֵעַ בְּנִפְרָד שֶׁמַּתַּן הַפְּרָס לֶאֱלִיעֶזֶר בְּטָעוּת יְסוֹדוֹ, אַךְ הֵם אֵינָם מְשַׁתְּפִים זֶה אֶת זֶה בַּיְּדִיעָה.
הַסֶּרֶט מִסְתַּיֵּים עִם שֵׁירֵת "הַתִּקְוָוה" מְעַט לְאַחַר תְּחִילָּתוֹ שֶׁל טֶקֶס הַעֲנָקַת הַפְּרָס, וְרֶגַע לִפְנֵי שֶׁחַתְנֵי הַפְּרָס נִקְרָאִים לַעֲלוֹת עַל הַבָּמָה.
הַמַּצְלֵמָה מִתְמַקֶּדֶת בֶּאֱלִיעֶזֶר שֶׁהִתְרַגְּשׁוּת וּמֶתַח רַב נִיכָּרִים בְּפָנָיו.
בִּנְקוּדָּה זוֹ מִסְתַּיֵּים הַסֶּרֶט.
אֵין לָדַעַת מָה הִתְרַחֵשׁ לְבַסּוֹף - הַאִם קִיבֵּל אֶת הַפְּרָס? הַאִם נִמְלַט גַּם מִכָּאן?