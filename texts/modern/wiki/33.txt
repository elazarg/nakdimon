סֵר אַיְיזָק נְיוּטוֹן הָיָה פִיזִיקַאי וּמָתֵמָטִיקַאי אַנְגְּלִי, אֲשֶׁר נֶחֱשָׁב לְאֶחָד הַמַּדְּעָנִים הַגְּדוֹלִים וְהַמַּשְׁפִּיעִים בְּיוֹתֵר בְּכָל הַזְּמַנִּים.

חִיבּוּרוֹ "עֶקְרוֹנוֹת מָתֵמָטִיִּים שֶׁל פִילוֹסוֹפְיַית הַטֶּבַע", שֶׁפּוּרְסַם בְּ-1687, כְּלַל תֵּיאוּר שֶׁל מֶחְקָרָיו הַפִיזִיקָלִיִּים, כְּגוֹן: קִינֵמָטִיקָה וּשְׁלוֹשֶׁת חוּקֵּי הַתְּנוּעָה וְכוֹחַ הַכְּבִידָה, וְהִנִּיחַ אֶת הַבָּסִיס לַמֶּכָנִיקָה הַקְּלָאסִית, אֲשֶׁר שָׁלְטָה בָּרְאִיָּיה הַמַּדָּעִית שֶׁל הַפִיזִיקָה בָּעוֹלָם בְּמֶשֶׁךְ כִּשְׁלוֹשׁ מֵאוֹת שָׁנִים, וְיָצְרָה אֶת הַבָּסִיס לַהַנְדָּסָה הַמּוֹדֶרְנִית.

נְיוּטוֹן טָעַן שֶׁתְּנוּעַת עֲצָמִים עַל פְּנֵי כַּדּוּר הָאָרֶץ וּתְנוּעַת גּוּפִים שְׁמֵימִיִּים פּוֹעֲלִים לְפִי חוּקֵּי טֶבַע אֲחִידִים, וְהַמּוֹדֵל הַמָּתֵמָטִי שֶׁהִצִּיג לִתְנוּעַת גּוּפִים שְׁמֵימִיִּים הִתְבַּסֵּס עַל חוּקֵּי קֶפְּלֶר וְתַצְפִּיּוֹת נוֹסָפוֹת.
נְיוּטוֹן הִקִּישׁ אֶת חוּקֵּי קֶפְּלֶר מִנִּיסּוּחוֹ לְכוֹחַ הַכְּבִידָה, וְנֶעֱזַר בְּאוֹתָם עֶקְרוֹנוֹת כְּדֵי לְהַסְבִּיר אֵיכוּתִית וְכַמּוּתִית אֶת מַסְלוּלֵיהֶם שֶׁל שְׁבִיטִים, אֶת מַחְזוֹר הַגֵּאוּת וְהַשֵּׁפֶל, וְתוֹפָעוֹת אֲחֵרוֹת.
בְּכָךְ הֵסִיר נְיוּטוֹן אֶת הַסְּפֵקוֹת הָאַחֲרוֹנִים בִּתְקֵפוּתוֹ שֶׁל הַמּוֹדֵל הַהֶלְיוֹצֶנְטְרִי שֶׁל מַעֲרֶכֶת הַשֶּׁמֶשׁ, וְקַבָּלַת תּוֹרָתוֹ מְהַוָּוה נִדְבָּךְ אַחֲרוֹן בַּמַּהְפֵּכָה הַקּוֹפֶּרְנִיקָאִית.
תַּחֲזִיתוֹ שֶׁצּוּרַת כַּדּוּר הָאָרֶץ הִיא כְּשֶׁל סְפֵרוֹאִיד פָּחוּס אוּמְּתָה מְאוּחָר יוֹתֵר, וְשִׁכְנְעָה אֶת כָּל מַדְּעָנֵי הַיַּבֶּשֶׁת בְּעֶלְיוֹנוּתָהּ שֶׁל הַשִּׁיטָה הַמַּדָּעִית שֶׁל נְיוּטוֹן עַל כָּל הַשִּׁיטוֹת שֶׁקָּדְמוּ לָהּ.
קְבִיעָתוֹ שֶׁל נְיוּטוֹן שֶׁהַיְּקוּם כּוּלּוֹ כָּפוּף לְעֶקְרוֹנוֹת מָתֵמָטִיִּים אֲחִידִים, מְדוּיָּקִים וְהַרְמוֹנִיִּים, הָיְיתָה בַּעֲלַת הַשְׁפָּעָה מַכְרַעַת עַל הַפִּילוֹסוֹפְיָה שֶׁל הַמַּדָּע, עַל הֶהָגוּת בִּכְלָל וְעַל הֲבָנַת הַיְּקוּם.

בְּאוֹפְּטִיקָה הִמְצִיא וּבָנָה אֶת הַטֵּלֶסְקוֹפּ מַחֲזִיר הָאוֹר הָרִאשׁוֹן, פִּיתֵּחַ תֵּאוֹרְיָה חֲדָשָׁה שֶׁל הַצֶּבַע הַמְּבוּסֶּסֶת עַל תַּצְפִּית מִנְסָרָה הַמְּפַצֶּלֶת אוֹר לָבָן לְצִבְעֵי הַסְּפֶּקְטְרוּם הַנִּרְאֶה, וְהָגָה אֶת הַתֵּאוֹרְיָה הָאָטוֹמִיסְטִית שֶׁל הָאוֹר, לְפִיהָ הוּא מוּרְכָּב מִזֶּרֶם שֶׁל חֶלְקִיקִים.
הוּא נִיסֵּחַ אֶת הַחוֹק הָאֶמְפִּירִי שֶׁל הַקֵּירוּר, חָקַר אֶת הַתֵּאוֹרְיָה הַמָּתֵמָטִית הָרִאשׁוֹנָה שֶׁל הַקּוֹל, וְהִצִּיג אֶת הַמּוּשָּׂג זוֹרֵם נְיוּטוֹנִי.

בְּמָתֵמָטִיקָה תָּרַם נְיוּטוֹן תְּרוּמָה מַשְׁמָעוּתִית לֹא פָּחוֹת בְּפִיתּוּחַ הַחֶשְׁבּוֹן הָאִינְפִינִיטֵסִימָלִי וּבְשִׁימּוּשָׁיו הַמָּתֵמָטִיִּים אַף עַל פִּי שֶׁבִּסְפָרָיו דָּבַק בְּנִיסּוּחַ גֵּאוֹמֶטְרִי.
כְּמוֹ כֵן תָּרַם רַבּוֹת בְּעַנְפֵי מָתֵמָטִיקָה נוֹסָפִים כְּמוֹ חֵקֶר טוּרֵי חֲזָקוֹת, הַכְלָלַת מִשְׁפַּט הַבִּינוֹם לַחֲזָקוֹת לֹא שְׁלֵמוֹת, פִּיתּוּחַ שִׁיטָה לְקֵירוּב שׁוֹרָשִׁים שֶׁל פוּנְקְצִיָּה, מִיּוּן רוֹב הָעֲקוּמִּים מִמַּעֲלָה שְׁלִישִׁית, הוֹכָחוֹת גֵּאוֹמֶטְרִיּוֹת וְעוֹד.

נְיוּטוֹן הָיָה בּוֹגֵר טְרִינִיטִי קוֹלֵג' וְהֶחֱזִיק בַּקָּתֶדְרָה לְמָתֵמָטִיקָה שֶׁל אוּנִיבֶרְסִיטַת קֵיימְבְּרִידְג'.
הוּא הָיָה נוֹצְרִי אָדוּק אַךְ לֹא קִיבֵּל אֶת הַדּוֹגְמוֹת שֶׁל הַכְּנֵסִיָּיה הָאַנְגְּלִיקָנִית, וּבְאוֹפֶן חָרִיג בַּיָּמִים הַהֵם, סֵירֵב לְקַבֵּל הַסְמָכָה לִכְהוּנָּה בִּכְנֵסִיָּיה, כְּכָל הַנִּרְאֶה מִכֵּיוָון שֶׁדָּחָה אֶת הַדּוֹקְטְרִינָה שֶׁל הַשִּׁילּוּשׁ הַקָּדוֹשׁ וּלְמַעֲשֶׂה הָיָה נוֹצְרֵי אֲרֵיאָנִי.
מֵעֵבֶר לְמֶחְקָרוֹ בְּמָתֵמָטִיקָה וּבְמַדְּעֵי הַטֶּבַע, הִשְׁקִיעַ חֵלֶק נִיכָּר מִזְּמַנּוֹ לְחֵקֶר כְרוֹנוֹלוֹגְיָה תְּנָ"כִית וְאַלְכִימְיָה, אַךְ מַרְבִּית עֲבוֹדָתוֹ בִּתְחוּמִים אֵלּוּ לֹא פּוּרְסְמָה בְּחַיָּיו אֶלָּא רַק זְמַן רַב אַחֲרֵי מוֹתוֹ.
מְאוּחָר בְּחַיָּיו הִתְמַנָּה לִנְשִׂיא הַחֶבְרָה הַמַּלְכוּתִית, בַּשָּׁנִים 1703 – 1727.
נְיוּטוֹן גַּם שֵׁירֵת בְּשָׁנִים אֵלּוּ אֶת הַמֶּמְשָׁלָה הַבְּרִיטִית כְּשׁוֹפֵט וְכִמְמוּנֶּה עַל הַמִּטְבָּעָה הַמַּלְכוּתִית (Master of the Mint) וְאַף כַּחֲבֵר פַּרְלָמֶנְט בְּמִסְגֶּרֶת בֵּית הַלּוֹרְדִּים.

נְיוּטוֹן נוֹלַד בְּ-25 בְּדֵצֶמְבֶּר 1642 (4 בְּיָנוּאָר 1643 לְפִי הַלּוּחַ הַגְּרֵגוֹרְיָאנִי), בַּאֲחוּזַּת ווֹלְסְת'וֹרפּ שֶׁבִּכְפָר קָטָן בְּאוֹתוֹ שָׁם, בִּמְחוֹז לִינְקוֹלְנְשַׁיְיר שֶׁבְּמִזְרַח אַנְגְּלִיָּה, כִּשְׁלוֹשָׁה חוֹדָשִׁים לְאַחַר מוֹת אָבִיו, שֶׁהָיָה חַקְלַאי אַנְאַלְפַבֵּית.
כַּאֲשֶׁר הָיָה בֶּן 3, נִישְּׂאָה אִמּוֹ מֵחָדָשׁ לַכּוֹמֶר בָּארֶנְבּוֹס סְמִית' וְעָבְרָה לְהִתְגּוֹרֵר עִמּוֹ, בְּהַשְׁאִירָהּ אֶת בְּנָהּ אֵצֶל סָבָתוֹ.
יְחָסָיו עִם אָבִיו הַחוֹרֵג, בִּצְעִירוּתוֹ, לֹא הָיוּ טוֹבִים, וּנְיוּטוֹן נָטַר טִינָה לְאִמּוֹ עַל נִישּׂוּאִים אֵלּוּ.
נִיתָּן לִלְמוֹד עַל אוֹפִי מַעֲרֶכֶת יְחָסִים זוֹ מֵהֶעָרָה שֶׁצִּייֵּן נְיוּטוֹן בִּרְשִׁימַת חֲטָאִים שֶׁכָּתַב בְּגִיל 19: "אִיּוּם עַל אִמִּי וְאָבִי סְמִית' לִשְׂרוֹף אוֹתָם וְאֶת הַבַּיִת יַחַד אִיתָּם".

יַלְדוּתוֹ לֹא הָיְיתָה קַלָּה וְהוּא הִתְקַשָּׁה לִיצוֹר קְשָׁרִים חֶבְרָתִיִּים עִם בְּנֵי גִּילוֹ.
הוּא מָצָא נֶחָמָה בַּמַּדָּע וּלְיָמִים אָהַב לְסַפֵּר כֵּיצַד נִיצֵּחַ בְּתַחֲרוּת קְפִיצוֹת לְאַחַר שֶׁחִישֵּׁב אֶת מְהִירוּת הָרוּחַ.
מִגִּיל 12 עַד גִּיל 17 הִתְחַנֵּךְ נְיוּטוֹן בְּבֵית הַסֵּפֶר קִינְגְס שֶׁבִּגְרַנְתְּהַם.
בְּאוֹקְטוֹבֶּר 1659, עָזַב נְיוּטוֹן אֶת לִימּוּדָיו בְּבֵית הַסֵּפֶר וְחָזַר לִכְפַר הוּלַּדְתּוֹ, עַל פִּי דְּרִישָׁתָהּ שֶׁל אִמּוֹ, לְאַחַר שֶׁהִתְאַלְמְנָה מֵאָבִיו הַחוֹרֵג - סְמִית', וְיִיעֲדָה אוֹתוֹ לְתַפְקִיד מְנַהֵל הַחַוָוה.
לְפִי דִּיוּוּחֵיהֶם שֶׁל מַכָּרִים בְּנֵי זְמַנּוֹ, נְיוּטוֹן הָיָה מְאוּכְזָב עֲמוּקּוֹת מֵעֲבוֹדָה זוֹ.
הֶנְרִי סְטוֹקְס, מְנַהֵל בֵּית הַסֵּפֶר קִינְגְס, שִׁכְנֵעַ אֶת אִמּוֹ לִשְׁלוֹחַ אוֹתוֹ בַּחֲזָרָה לְבֵית הַסֵּפֶר כְּדֵי שֶׁיּוּכַל לְהַשְׁלִים אֶת לִימּוּדָיו.
נְיוּטוֹן עָשָׂה כֵּן בְּגִיל 18, וְסִייֵּם אֶת הַלִּימּוּדִים בְּהִצְטַיְּינוּת.
הַבִּיּוֹגְרָפִים אֶרִיק טֶמְפֶּל בֵּל וְה. אִיבְּס תֵּיאֲרוּ אֶת תְּקוּפָה זוֹ בְּחַיָּיו שֶׁל נְיוּטוֹן:

נְיוּטוֹן הֵחֵל אֶת לִימּוּדָיו בְּבָתֵּי הַסֵּפֶר שֶׁל הַכְּפָר וּמְאוּחָר יוֹתֵר נִשְׁלַח לְ"קִינְגְ'ס סָקוּל", בֵּית סֵפֶר מֶמְשַׁלְתִּי בִּגְרַנְתָּהַם, שָׁם הָיָה לְתַלְמִיד מִצְטַיֵּין.
בְּבֵית הַסֵּפֶר קִינְגְ'ס, הִתְגּוֹרֵר אֵצֶל הָרוֹקֵחַ הַמְּקוֹמִי, וִילְיָאם קְלַרְק, וּלְיָמִים הִתְאָרֵס לְבִתּוֹ הַחוֹרֶגֶת שֶׁל הָרוֹקֵחַ, אָן סְטוֹרֵר, לִפְנֵי שֶׁעָבַר לְאוּנִיבֶרְסִיטַת קֵיימְבְּרִידְג' בְּגִיל 19.
כַּאֲשֶׁר הֵחֵל נְיוּטוֹן לְהִתְעַמֵּק בְּלִימּוּדָיו הַחֲדָשִׁים, הָרוֹמָן בֵּינָם הִתְקָרֵר וְהַגְּבֶרֶת סְטוֹרֵר נִישְּׂאָה לְמִישֶׁהוּ אַחֵר.
נֶאֱמַר כִּי הוּא שָׁמַר זִיכָּרוֹן חַם שֶׁל אַהֲבָה זוֹ, שֶׁכֵּן לֹא הָיוּ לוֹ אֲהוּבוֹת יְדוּעוֹת אֲחֵרוֹת וְהוּא מֵעוֹלָם לֹא נִישָּׂא.
 
בְּיוּנִי 1661 הֵחֵל לִלְמוֹד בִּטְרִינִיטִי קוֹלֵג' שֶׁל אוּנִיבֶרְסִיטַת קֵיימְבְּרִידְג', בְּהַנְחָיָיתוֹ שֶׁל בֶּנְגָ'מִין פוֹלִיֵּין, וּבוֹ הִתְוַודַּע נְיוּטוֹן לְפִילוֹסוֹפְיָה שֶׁל אַרִיסְטוֹ וּלְרַעֲיוֹנוֹתֵיהֶם שֶׁל פִילוֹסוֹפִים מוֹדֶרְנִיִּים וּבְעִיקָּר לְדֵקַארְט, לְאַסְטְרוֹנוֹמִים קוּפֶּרְנִיקוּס, גָּלִילֵאוֹ וְתוֹמָאס סְטְרִיט, שֶׁבְּאֶמְצָעוּת לְמִידַת כְּתָבָיו נֶחֱשַׂף לַעֲבוֹדָתוֹ הַחֲלוּצִית שֶׁל קֶפְּלֶר.
הוּא כָּתַב בְּמַחְבַּרְתּוֹ רְשִׁימָה שֶׁל שְׁאֵלוֹת עַל פִילוֹסוֹפְיָה מֵכָנִית כְּפִי שֶׁהֵבִין אוֹתָהּ בְּאוֹתָהּ עֵת.
בְּ-1665, הוּא גִּילָּה וְהִכְלִיל אֶת מִשְׁפַּט הַבִּינוֹם וְהֵחֵל לְפַתֵּחַ אֶת הַתּוֹרָה הַמָּתֵמָטִית שֶׁלְּיָמִים תִּיקָּרֵא חֶשְׁבּוֹן דִּיפֵרֶנְצְיָאלִי וְאִינְטֶגְרָלִי (חֶשְׁבּוֹן אִינְפִינִיטֵסִימָלִי).
בְּאוֹגוּסְט אוֹתָהּ שָׁנָה, זְמַן קָצָר לְאַחַר שֶׁסִּייֵּם אֶת לִימּוּדָיו, נִסְגְּרָה אוּנִיבֶרְסִיטַת קֵיימְבְּרִידְג' בְּעִקְבוֹת הִתְפָּרְצוּת הַמַּגֵּפָה הַגְּדוֹלָה שֶׁל לוֹנְדוֹן בַּשָּׁנִים 1665 – 1666, אֶת הַשְּׁנָתַיִים הַבָּאוֹת בִּילָּה נְיוּטוֹן בְּבֵיתוֹ בְּווֹלְסְתְ'רוֹפּ.
מֶחְקָרָיו וְהָגוּתוֹ הַפְּרָטִית שֶׁל נְיוּטוֹן בִּשְׁנָתַיִים אֵלֶּה גִּיבְּשׁוּ אֶת הַבָּסִיס לַתֵּאוֹרְיוֹת שֶׁלּוֹ בָּעֲנָפִים הַשּׁוֹנִים: הוּא הֵחֵל לְנַסֵּחַ אֶת הַחֶשְׁבּוֹן הָאִינְפִינִיטֵסִימָלִי, לַעֲרוֹךְ אֶת הַנִּיסּוּיִים הָרִאשׁוֹנִים שֶׁלּוֹ בְּאוֹפְּטִיקָה וּלְהַסִּיק מֵהֶם מַסְקָנוֹת מַהְפְּכָנִיּוֹת, וְהֵחֵל לְהַרְהֵר עַל חוּקֵּי הַתְּנוּעָה וְכוֹחַ הַכְּבִידָה.
בְּ-1669 נִתְמַנָּה נְיוּטוֹן לְמִשְׂרַת הַפְּרוֹפֵסוֹר לְמָתֵמָטִיקָה עַל שָׁם לוּקָאס בְּקֵיימְבְּרִידְג'. נְיוּטוֹן יָרַשׁ אֶת מְקוֹמוֹ שֶׁל אַייְזִיק בַּארוֹ שֶׁבִּיקֵּשׁ לְפַנּוֹת אֶת זְמַנּוֹ לְעִיסּוּק בְּתֵאוֹלוֹגְיָה.

צִיּוּר שֶׁל אַיְיזָק נְיוּטוֹן מִשְּׁנַת 1726
בַּעֲבוֹדָתוֹ הַמָּתֵמָטִית שֶׁל נְיוּטוֹן הָיְיתָה תְּרוּמָה מַשְׁמָעוּתִית לְכָל עַנְפֵי הַמָּתֵמָטִיקָה שֶׁנֶּחְקְרוּ בִּזְמַנּוֹ.
עֲבוֹדָתוֹ הָרִאשׁוֹנִית בְּחֶשְׁבּוֹן דִּיפֵרֶנְצְיָאלִי אוֹ בִּלְשׁוֹנוֹ "fluxions", מְתוֹאֲרֶכֶת לִכְתַב הַיָּד "עַל אָנָלִיזָה בְּאֶמְצָעוּת מִשְׁוָואוֹת הַמְּכִילוֹת אֵינְסוֹף אֵיבָרִים" מֵאוֹקְטוֹבֶּר 1666. כְּתַב הַיָּד הָעוֹסֵק בְּטוּרִים אֵינְסוֹפִיִּים הוּא חֵלֶק מִמִּכְתָּב שֶׁשָּׁלַח אַיְיזָק בַּארוֹ לְג'וֹן קוֹלִינְס בְּאוֹגוּסְט 1669, וּבוֹ מְצַיֵּין בַּארוֹ:

מַר נְיוּטוֹן, בּוֹגֵר שֶׁל הַקּוֹלֵג' שֶׁלָּנוּ, אִישׁ צָעִיר מְאוֹד... אַךְ בַּעַל גְּאוֹנוּת וּמְיוּמָּנוּת יוֹצֵאת מִגֶּדֶר הָרָגִיל בַּנּוֹשְׂאִים הַלָּלוּ.

הַהַצָּגָה הַשִּׁיטָתִית הָרִאשׁוֹנָה שֶׁל רַעֲיוֹנוֹתָיו הַמַּכְלִילִים אֶת תּוֹצְאוֹתֵיהֶם שֶׁל הַמָּתֵמָטִיקָאִים הִיוּוּנִים (בִּמְיוּחָד שֶׁל אַרְכִימֵדֶס) עַל חִישּׁוּב שְׁטָחִים וּנְפָחִים שֶׁל עֲקוּמִּים וְגוּפִים מוֹפִיעָה בַּסֵּפֶר הָרִאשׁוֹן שֶׁל הַפְּרִינְקִיפִּיָּה (שֶׁפּוּרְסַם מְאוּחָר לְנִיסּוּחַ שִׁיטוֹתָיו רַק בְּ-1687).
הַהוֹכָחוֹת בַּפְּרִינְקִיפִּיָּה לֹא נִכְתְּבוּ בְּנִיסּוּחַ שֶׁל "חֶשְׁבּוֹן אִינְפִינִיטֵסִימָלִי" כְּפִי שֶׁאָנוּ מַכִּירִים אוֹתוֹ, אֶלָּא מַצִּיגוֹת גִּרְסָה גֵּאוֹמֶטְרִית לִשְׂפַת הַ"קֶּלְקוֹלוֹס"(חֶשְׁבּוֹן דִּיפֵרֶנְצְיָאלִי וְאִינְטֶגְרָלִי - חֶדְוָ"א) הַמִּתְבַּסֶּסֶת עַל עֶרְכֵי גְּבוּל שֶׁל יַחֲסֵי גְּדָלִים הַ"הוֹלְכִים וּקְטֵנִים".
בְּסִפְרוֹ, נְיוּטוֹן כִּינָּה שִׁיטָה זוֹ בְּשֵׁם "שִׁיטַת הַיְּחָסִים הָרִאשׁוֹנִים וְהָאַחֲרוֹנִים", הִסְבִּיר מַדּוּעַ הוּא מַצִּיג אֶת תּוֹצְאוֹתָיו בַּצּוּרָה הַזּוֹ, וְהָעִיר כְּדֶרֶךְ אַגַּב שֶׁהַתַּהֲלִיכִים הַגֵּאוֹמֶטְרִיִּים שֶׁתֵּיאֵר שְׁקוּלִים לַחִישּׁוּבִים הַמְּבוּצָּעִים בְּאֶמְצָעוּת "שִׁיטַת הַגְּדָלִים הַבִּלְתִּי נִיתָּנִים לַחֲלוּקָּה (כְּלוֹמַר אִינְפִינִיטֵסִימָלִים)".
חָשׁוּב לְצַיֵּין אֶת הַהֶקְשֵׁר בּוֹ כּוֹתֵב נְיוּטוֹן הֶעָרָה זוֹ - בְּאוֹתָם הַיָּמִים נִיסּוּחַ חֶשְׁבּוֹן הַגְּבוּלוֹת, שֶׁהוּא הַכְּלִי הַמֶּרְכָּזִי בְּחֶדְוָ"א, טֶרֶם עָמַד עַל יְסוֹדוֹת אֵיתָנִים, וּבְמִידָּה רַבָּה נֶחֱשָׁב אֵזוֹטֵרִי וְלֹא מְקוּבָּל בְּחוּגֵי הַמָּתֵמָטִיקָה הָרְצִינִיִּים.
נְיוּטוֹן הֵבִין אֶת הַיְּעִילוּת בְּנִיסּוּחַ חֶשְׁבּוֹן הַגְּבוּלוֹת, אוֹ "חֶשְׁבּוֹן הָאֵינְסוֹפִיִּים"(הָאִינְפִינִיטֵסִימָלִים) כְּפִי שְׁכוּנָה בְּאוֹתָם הַיָּמִים, אַךְ הֵיעָדֵר הַמַּסָּד הַלּוֹגִי הַנִּדְרָשׁ לְהוֹכָחוֹת מָתֵמָטִיּוֹת וְהַגְדָּרַת מוּשְּׂגֵי יְסוֹד וְהַנָּחוֹת יְסוֹד בְּרוּרוֹת וּפְשׁוּטוֹת מָנַע מִמֶּנּוּ לַעֲשׂוֹת שִׁימּוּשׁ בּוֹ.
בְּשֶׁל כָּךְ, נְיוּטוֹן לֹא הָיָה יָכוֹל לַעֲשׂוֹת שִׁימּוּשׁ בְּשִׁיטוֹת הַחֶדְוָ"א שֶׁפִּיתֵּחַ כְּדֵי לְהוֹכִיחַ טְעָנוֹת מָתֵמָטִית, וְלֹא הָיְיתָה לוֹ בְּרֵרָה אֶלָּא לַעֲמוֹל עַל הוֹכָחוֹת גֵּאוֹמֶטְרִיּוֹת הַדּוֹרְשׁוֹת מַשְׁאַבֵּי יֶדַע גְּדוֹלִים בְּהַרְבֵּה.
בְּהֶעָרָתוֹ בִּיקֵּשׁ לְהַרְאוֹת אֶת יְעִילוּתָן שֶׁל הַשִּׁיטוֹת בְּ"חֶשְׁבּוֹן הָאֵינְסוֹפִיִּים" (הַחֶדְוָ"א) עַל פְּנֵי הַהוֹכָחוֹת הַגֵּאוֹמֶטְרִיּוֹת.
בִּמְרוּצַת הַשָּׁנִים נוּסְּחוּ הַהוֹכָחוֹת שֶׁל נְיוּטוֹן מֵחָדָשׁ בְּאֶמְצָעִים אָנָלִיטִיִּים בְּמָה שֶׁמְּכוּנֶּה הַמֶּכָנִיקָה הָאָנָלִיטִית עַל יְדֵי לִגְרַאנְז', וּמִשֶּׁנּוּסַּח הַחֶדְוָ"א כַּהֲלָכָה עַל יְדֵי קוּשִׁי וַאֲחֵרִים נִזְנַח לַחֲלוּטִין הַשִּׁימּוּשׁ בַּהוֹכָחוֹת הַגֵּאוֹמֶטְרִיּוֹת, וְהֵן בְּעִיקָּר נַחֲלָתָם שֶׁל מָתֵמָטִיקָאִים.

בִּרְבוֹת הַשָּׁנִים הִתְפַּתְּחָה מַחֲלוֹקֶת בֵּין נְיוּטוֹן לְגוֹטְפְרִיד וִילְהֵלְם לַיְיבְּנִיץ בִּשְׁאֵלַת הַבְּכוֹרָה עַל פִּיתּוּחַ הַחֶשְׁבּוֹן הָאִינְפִינִיטֵסִימָלִי.
רוֹב הַהִיסְטוֹרְיוֹנִים הַמּוֹדֶרְנִיִּים מַאֲמִינִים כִּי נְיוּטוֹן וְלַיְיבְּנִיץ גִּילּוּ וּפִיתְּחוּ אֶת הַחֶדְוָ"א בְּאוֹפֶן בִּלְתִּי תָּלוּי.
נְיוּטוֹן, כְּכָל הַנִּרְאֶה, הִקְדִּים אֶת לַיְיבְּנִיץ, אַךְ פִּרְסֵם מְעַט מְאוֹד מִפִּיתּוּחָיו עַד 1693, וְלֹא סִיפֵּק הֶסְבֵּר מָלֵא עַד 1704.
מְאוּחָר יוֹתֵר טָעַן נְיוּטוֹן כִּי הִתְעַכֵּב בְּפִרְסוּם רְשִׁימוֹתָיו מֵחֲשָׁשׁ שֶׁיִּלְעֲגוּ לוֹ.
לַיְיבְּנִיץ, לְעוּמַּת זֹאת, פִּרְסֵם הֶסְבֵּר מָלֵא שֶׁל הַשִּׁיטוֹת שֶׁלּוֹ כְּבָר בְּ-1684.
כְּמוֹ כֵן הָרְשִׁימוֹת שֶׁל לַיְיבְּנִיץ מְפוֹרָטוֹת בְּיוֹתֵר לְגַבֵּי הַפִּיתּוּחִים שֶׁלּוֹ לְעוּמַּת רְשִׁימוֹתָיו שֶׁל נְיוּטוֹן שֶׁהִצִּיגוּ תּוֹצָאוֹת סוֹפִיּוֹת בִּלְבַד.
הַסִּימּוּן שֶׁל נְיוּטוֹן הָיָה "סִימּוּן הַנְּקוּדָּה שֶׁל נְיוּטוֹן" וְאִילּוּ לַיְיבְּנִיץ הִסְתַּמֵּךְ עַל "סִימּוּן דִּיפֵרֶנְצְיָאלִי", וְהָאַחֲרוֹן הוּא שֶׁאוּמַּץ בְּקֶרֶב מַרְבִּית הַמָּתֵמָטִיקָאִים.
אַף הַסִּימּוּנִים הָאֲחֵרִים שֶׁל לַיְיבְּנִיץ בַּחֶשְׁבּוֹן הָאִינְפִינִיטֵסִימָלִי נֶחְשְׁבוּ לִמְקוּבָּלִים יוֹתֵר מֵאֲשֶׁר אֵלּוּ שֶׁל נְיוּטוֹן.

בְּ-1699 הָעִימּוּת, אָרוֹךְ הַשָּׁנִים, עַל זְכוּת הָרִאשׁוֹנִים הָפַךְ צִיבּוּרִי.
הַקְּהִילָּה הָאוּנִיבֶרְסִיטָאִית הָאַנְגְּלִית תָּמְכָה בִּנְיוּטוֹן, אַךְ הַמָּתֵמָטִיקָאִים בִּשְׁאַר מְדִינוֹת אֵירוֹפָּה תָּמְכוּ בְּלַיְיבְּנִיץ, שֶׁהוֹכָחוֹתָיו הַבְּהִירוֹת וְהַמְּפוֹרָטוֹת יוֹתֵר פּוּרְסְמוּ קוֹדֶם לָכֵן וְלָכֵן גַּם נִלְמְדוּ וְהִשְׁתָּרְשׁוּ.
כָּךְ נוֹצְרָה הַפְרָדָה בֵּין הַפְּעִילוּת הַמָּתֵמָטִית בְּאַנְגְּלִיָּה לְזוֹ שֶׁל אֵירוֹפָּה הַיַּבַּשְׁתִּית.
נְיוּטוֹן אַף גִּייֵּס אֶת הַחֶבְרָה הַמַּלְכוּתִית, שֶׁהָיָה מַזְכִּירָהּ, וּבְ-1712 פּוּרְסַם מִסְמָךְ מִטַּעֲמָהּ שֶׁטָּעַן כִּי זְכוּיוֹת הַגִּילּוּי הֵן שֶׁל נְיוּטוֹן, וְהֶאֱשִׁים אֶת לַיְיבְּנִיץ בִּגְנֵיבָה סִפְרוּתִית.
אֲמִינוּתוֹ שֶׁל הַמִּסְמָךְ הוּטְּלָה בְּסָפֵק כַּאֲשֶׁר הִתְבָּרֵר מְאוּחָר יוֹתֵר כִּי נְיוּטוֹן עַצְמוֹ הוּא שֶׁכָּתַב חֲלָקִים מִמֶּנּוּ.
חָלְפוּ לְמַעְלָה מִ-200 שָׁנָה עַד שֶׁהַמַּצָּב הִתְבָּרֵר לַאֲשׁוּרוֹ וְכַיּוֹם נִיתַּן הַקְּרֵדִיט עַל הַמְּצָאַת הַחֶדְוָ"א הֵן לִנְיוּטוֹן וְהֵן לְלַיְיבְּנִיץ, וְהַמִּשְׁפָּט הַיְּסוֹדִי שֶׁל הַחֶשְׁבּוֹן הַדִּיפֵרֶנְצְיָאלִי וְהָאִינְטֶגְרָלִי נִקְרָא גַּם מִשְׁפַּט נְיוּטוֹן-לַיְיבְּנִיץ.

נְיוּטוֹן יִישֵּׂם אֶת הַחֶשְׁבּוֹן הָאִינְפִינִיטֵסִימָלִי בְּפִתְרוֹן מְגַוֵּון בְּעָיוֹת: חִישּׁוּב שְׁטָחִים תַּחַת עֲקוּמִּים, שִׁיפּוּעֵי מַשִּׁיקִים, אוֹרֶךְ שֶׁל עֲקוּמּוֹת וּמִינִימוּם וּמַקְסִימוּם שֶׁל פוּנְקְצִיָּה.
עֲבוֹדָתוֹ בְּפִיתּוּחַ וּבְשִׁימּוּשׁ בְּטוּרִים אֵינְסוֹפִיִּים הָיְיתָה חֲלוּצִית, בְּיִיחוּד הַצָּגָה שֶׁל פוּנְקְצִיּוֹת שׁוֹנוֹת כַּטּוּרִים (רְאוּ טוּר טֶיְילוֹר), אֲשֶׁר אוֹתָם הֶעֱרִיךְ בְּאֶמְצָעוּת שִׁיטוֹת קֵירוּב חַדְשָׁנִיּוֹת.
נְיוּטוֹן הִצִּיג לָרִאשׁוֹנָה אֶת מִשְׁפַּט הַבִּינוֹם הַמּוּכְלָל (אֲשֶׁר נִקְרָא עַל שְׁמוֹ – הַבִּינוֹם שֶׁל נְיוּטוֹן), הַמַּכְלִיל אֶת תֵּיאוּר טוּר טֶיְילוֹר שֶׁל הַפוּנְקְצִיָּה גַּם כַּאֲשֶׁר אַלְפָא אֵינוֹ מִסְפָּר טִבְעִי.
הוּא קֵירֵב סְכוּמִים חֶלְקִיִּים שֶׁל הַסִּדְרָה הַהַרְמוֹנִית בְּאֶמְצָעוּת לוֹגָרִיתְמִים (בְּכָךְ הִקְדִּים אֶת נוּסְחַת הַסְּכוּם שֶׁל אוֹיְלֵר) וְתָרַם לְחֵקֶר טוּרֵי חֲזָקוֹת.
בְּמִסְגֶּרֶת מֶחְקָרוֹ עַל טוּרֵי חֲזָקוֹת גִּילָּה אֶת הַפִּיתּוּחַ הַפוֹרְמָלִי שֶׁל פוּנְקְצִיּוֹת לְטוּרֵי חֲזָקוֹת מִסּוּג טוּרִי פוֹאִיזָה - טוּרֵי חֲזָקוֹת עִם מַעֲרִיכִים שִׁבְרִיִּים (טוּרִים אֵלּוּ מַכְלִילִים אֶת טוּרֵי הַחֲזָקוֹת הָרְגִילִים), כ-200 שָׁנָה לִפְנֵי שֶׁפּוּתְּחוּ עַצְמָאִית עַל יְדֵי וִיקְטוֹר פוֹאִיזָה .
כְּחֵלֶק מֵעֲבוֹדָה זוֹ הִצִּיג אֶת שִׁיטַת "מְצוּלָּע נְיוּטוֹן" הַמְּאַפְשֶׁרֶת לְהַעֲרִיךְ הִתְנַהֲגוּת עֲקוּמִּים פּוֹלִינוֹמִיִּים מֵעַל שָׂדֶה מְקוֹמִי, תְּחוּם עִיסּוּק מֶרְכָּזִי שֶׁל נְיוּטוֹן גַּם בִּגְלַל הַשִּׁימּוּשִׁיּוֹת הָרַבָּה שֶׁלּוֹ בְּפִיזִיקָה.
הוּא תָּרַם תְּרוּמוֹת חֲשׁוּבוֹת לַתּוֹרָה שֶׁל הֶפְרֵשִׁים סוֹפִיִּים וּלְפִתְרוֹן מִשְׁוְואוֹת דִּיּוֹפַנְטִיּוֹת.
הוּא פִּיתֵּחַ וְהִצִּיג אֶת זֶהוּיוֹת נְיוּטוֹן, שִׁיטַת נְיוּטוֹן-רַפְסוֹן לְהַעֲרָכָה נוּמֵרִית שֶׁל שׁוֹרְשֵׁי פוּנְקְצִיָּה, וּמִייֵּן אֶת הָעֲקוּמִּים הַמְּעוּקָּבִים בְּמִישׁוֹר (פִּיתּוּחַ הַתּוֹרָה שֶׁל פּוֹלִינוֹמִים מִמַּעֲלָה שְׁלִישִׁית בִּשְׁנֵי מִשְׁתַּנִּים).
סְקִירָה שִׁימּוּשִׁית מְאוֹד שֶׁל הַמָּתֵמָטִיקָה שֶׁל נְיוּטוֹן נִכְתְּבָה עַל יְדֵי הַמְּלוּמָּד, טוֹם וָיְטְסַיְיד  שֶׁתִּרְגֵּם וְעָרַךְ אֶת כָּל הַכְּתָבִים הַמָּתֵמָטִיִּים שֶׁל נְיוּטוֹן וּבְסוֹף חַיָּיו כָּתַב סִיכּוּם עַל עֲבוֹדָתוֹ הַמָּתֵמָטִית שֶׁל נְיוּטוֹן וְהַשְׁפָּעָתָהּ.
נְיוּטוֹן כֹּה מְפוּרְסָם בְּשֶׁל עֲבוֹדָתוֹ הַחֲלוּצִית עַל הַחֶדְוָ"א, שֶׁקֶל לְהַחֲמִיץ עוּבְדַּת הֱיוֹתוֹ אֶחָד הַגֵּאוֹמֶטְרָנִים הַגְּדוֹלִים בְּיוֹתֵר.
בְּלֵב מַחֲשַׁבְתּוֹ הַמָּתֵמָטִית עָמְדָה הַגִּישָׁה הַגֵּאוֹמֶטְרִית הַסִּינְתֶּטִית, וְהוּא בְּדֶרֶךְ כְּלָל הִצִּיג הוֹכָחוֹת מוּגְמָרוֹת בְּצוּרָה שֶׁל טִיעוּנִים גֵּאוֹמֶטְרִיִּים, גַּם כִּי אֵלֶּה הָיוּ לְמַעֲשֶׂה הַיְּחִידִים שֶׁהָיוּ מְקוּבָּלִים מָתֵמָטִית.
הוּא פָּתַר אֶת בְּעָיַית פָּאפּוֹס.
בֵּין מִשְׁפָּטִים גֵּאוֹמֶטְרִיִּים רַבִּים, הוּא הוֹכִיחַ מְסַפֵּר עַל מְרוּבָּעִים וְהָאֵלִיפְּסוֹת הַחוֹסְמוֹת וְהַחֲסוּמוֹת בָּהֶם.
הוּא בָּנָה אֶת הַפָּרַבּוּלָה הַמּוּגְדֶּרֶת עַל יְדֵי אַרְבַּע נְקוּדּוֹת.
בְּמִסְגֶּרֶת חֲקִירוֹתָיו אֶת הָעֲקוּמִּים הָאַלְגֶּבְּרִיִּים (רָאוּ גַּם חֲתָכֵי חָרוּט וְעָקוֹם אֵלִיפְּטִי), הָיָה הָרִאשׁוֹן לִקְבּוֹעַ אֶת מִשְׁפַּט בָּזוֹ (Bézout's theorem), תּוֹצָאָה יְסוֹדִית וַחֲשׁוּבָה בְּגֵאוֹמֶטְרִיָּה אַלְגֶּבְּרִית, הַקּוֹבַעַת כִּי מִסְפַּר נְקוּדּוֹת הַחִיתּוּךְ שֶׁל שְׁנֵי עֲקוּמִּים אַלְגֶּבְּרִיִּים פְּרוֹיֶקְטִיבִיִּים מַדְרֵגוֹת n וּ-m שָׁוֶוה לְמַכְפֵּלַת הַדְּרָגוֹת שֶׁלָּהֶם nm.

בְּ-1669 נִבְחַר נְיוּטוֹן לְכַהֵן כִּפְרוֹפֵסוֹר לְמָתֵמָטִיקָה בַּקָּתֶדְרָה לְמָתֵמָטִיקָה עַל שֵׁם לוּקָאס בְּאוּנִיבֶרְסִיטַת קֵיימְבְּרִידְג'.
בְּאוֹתָם יָמִים, כָּל בַּעַל מִשְׂרָה בְּאוּנִיבֶרְסִיטַת קֵיימְבְּרִידְג' אוֹ בְּאוּנִיבֶרְסִיטַת אוֹקְסְפוֹרְד הָיָה חַיָּיב לִהְיוֹת גַּם כּוֹמֶר אַנְגְּלִיקָנִי מוּסְמָךְ.
לַמְרוֹת זֹאת, בְּאוֹפֶן חָרִיג, הַתְּנָאִים שֶׁל הַקָּתֶדְרָה עַל שָׁם לוּקָאס דָּרְשׁוּ שֶׁלֹּא לִהְיוֹת פָּעִיל בִּכְנֵסִיָּיה (כְּכָל הַנִּרְאֶה הָיָה זֶה כָּךְ עַל מְנַת שֶׁלַּמַּחֲזִיקִים בַּמִּשְׂרָה יִהְיֶה זְמַן רַב יוֹתֵר לַעֲסוֹק בְּמַדָּע).
נְיוּטוֹן טָעַן שֶׁדְּרִישָׁה זוֹ פּוֹטֶרֶת אוֹתוֹ מֵהַהַסְמָכָה לִכְמוּרָה, וְצַ'ארְלְס הַשֵּׁנִי, מֶלֶךְ אַנְגְּלִיָּה, שֶׁאִישּׁוּרוֹ הָיָה הֶכְרֵחִי, קִיבֵּל אֶת הַטַּעֲנָה.
בְּדֶרֶךְ זוֹ נִמְנְעָה הִתְנַגְּשׁוּת בֵּין אֱמוּנָתוֹ שֶׁל נְיוּטוֹן (שֶׁהָיָה אָדָם מַאֲמִין אִם כִּי כַּנִּרְאֶה לֹא אַנְגְּלִיקָנִי), וּבֵין הַכְּנֵסִיָּיה הָאַנְגְּלִיקָנִית.

בְּ-1666, נְיוּטוֹן עֵרֶךְ אֶת נִיסּוּי הַנְּפִיצָה הַמְּפוּרְסָם שֶׁלּוֹ, בּוֹ גִּילָּה שֶׁסְּפֶּקְטְרוּם הַצְּבָעִים הַיּוֹצְאִים מִמִּנְסָרָה הַמּוּצֶּבֶת בִּנְקוּדַּת זָוִוית הַהֲסָטָה הַמִּינִימָלִית (minimum deviation) הוּא מַלְבְּנִי (דְּהַיְינוּ אֲלוּמַּת הָאוֹר הַיּוֹצֵאת אֵינָהּ מִתְבַּדֶּרֶת אוֹ מִתְכַּנֶּסֶת) גַּם כַּאֲשֶׁר אֲלוּמַּת הָאוֹר הַנִּכְנֶסֶת חֲרוּטִית וְלִכְאוֹרָה מִתְבַּקֵּשׁ הָיָה שֶׁהַהֶיטֵּל הַנּוֹצָר יִהְיֶה מַעְגָּלִי.
נְיוּטוֹן הֵבִין שֶׁכֵּיוָון שֶׁבְּהַצָּבָה בִּנְקוּדַּת הֲסָטָה מִינִימָלִית, כָּל הַקַּרְנַיִים הַנִּכְנָסוֹת אֲמוּרוֹת לִהְיוֹת מוּסָטוֹת בְּאוֹתָהּ זָוִוית - בִּגְלַל הַמִּינִימוּם הַמְּקוֹמִי, אֲלוּמַּת הָאוֹר הַיּוֹצֵאת אֲמוּרָה, כָּאָמוּר, לְהִישָּׁאֵר מַעְגָּלִית, וְכֵיוָון שֶׁהַנִּיסּוּי שָׁלַל זֹאת, הַהֶסְבֵּר הַנָּכוֹן הַיְּחִידִי הוּא שֶׁהַמִּנְסָרָה מְסִיטָה צְבָעִים שׁוֹנִים בְּזָוִויּוֹת שׁוֹנוֹת.
נְיוּטוֹן הִסִּיק מֵהַנִּיסּוּי שֶׁצֶּבַע הָאוֹר (וְצֶבַע בִּכְלָל) הוּא תְּכוּנָה פְּנִימִית שֶׁל הָאוֹר, בְּנִיגּוּד לַדֵּעָה שֶׁרָוְוחָה בַּיָּמִים הַהֵם שֶׁמִּנְסָרָה מוֹסִיפָה צְבָעִים לָאוֹר הַלָּבָן.

בַּשָּׁנִים 1670–1672 נְיוּטוֹן הִמְשִׁיךְ בֵּין הַיֶּתֶר לַחֲקוֹר תּוֹפָעוֹת אוֹפְּטִיּוֹת.
בְּנִיסּוּי נוֹסָף בִּנְפִיצָה, הַדָּגִים נְיוּטוֹן כֵּיצַד נִיתָּן לְהֵיעָזֵר בִּסְפֶּקְטְרוּם צִבְעוֹנִי כְּדֵי לְהַרְכִּיב מֵחָדָשׁ אוֹר לָבָן.
בַּנִּיסּוּי נְיוּטוֹן הֶחֱשִׁיךְ חֲדַר נִיסּוּי לַחֲלוּטִין וּבְעֶזְרַת חָרִיץ דַּק "בּוֹדֵד" קֶרֶן אוֹר שֶׁמֶשׁ לָבָן, בְּמַסְלוּלָהּ הִנִּיחַ מִנְסָרָה, כָּךְ שֶׁהָאוֹר הַלָּבָן שֶׁעָבַר בְּמִנְסָרָה הָפַךְ לְסִדְרַת צִבְעִי הַקֶּשֶׁת.
נְיוּטוֹן הִמְשִׁיךְ אֶת הַנִּיסּוּי, הִנִּיחַ עֲדָשָׁה מְרַכֶּזֶת (קְמוּרָה) בְּמַסְלוּל קַרְנֵי קֶשֶׁת הַצְּבָעִים, אָז בְּמַסְלוּל הַקַּרְנַיִם הַמְּרוּכָּזוֹת הִנִּיחַ מִנְסָרָה שְׁנִיָּיה, וְקִיבֵּל בַּחֲזָרָה אוֹר לָבָן.
הֶסְבֵּרוֹ הַחַדְּשָׁנִי שֶׁל נְיוּטוֹן הָיָה שֶׁאוֹר הַשֶּׁמֶשׁ הַלָּבָן הוּא תַּעֲרוֹבֶת שֶׁל צִבְעִי הַקֶּשֶׁת, כַּאֲשֶׁר תַּעֲרוֹבֶת הַצְּבָעִים עוֹבֶרֶת דֶּרֶךְ הַמִּנְסָרָה כָּל צֶבַע נִשְׁבַּר בְּזָוִוית שׁוֹנָה, בְּנִיגּוּד לַדֵּעָה שֶׁרָוְוחָה בַּיָּמִים הַהֵם שֶׁחוֹמֶר הַמִּנְסָרָה "מְזַהֵם" אֶת הָאוֹר הַלָּבָן הַ"טָהוֹר" וּמוֹסִיף לוֹ צְבָעִים.

נְיוּטוֹן הֶרְאָה שֶׁאוֹר בְּצֶבַע אֶחָד (רְאוּ סְפֶּקְטְרוּם אוֹר נִרְאֶה) אֵינוֹ מְשַׁנֶּה אֶת תְּכוּנוֹתָיו, בְּמִסְפַּר נִיסּוּיִים, בָּהֶם תְּחִילָּה הִשִּׂיג אוֹר בַּעַל צֶבַע מְסוּיָּם עַל יְדֵי הַעֲבָרַת קֶרֶן אוֹר לָבָן (כְּלוֹמַר תַּעֲרוֹבֶת שֶׁל אוֹר מִצְּבָעִים שׁוֹנִים) דֶּרֶךְ מִנְסָרָה וְהָאוֹר נִפְרָד (נָפַץ) לְקֶשֶׁת הַצְּבָעִים, וְאָז הֵאִיר נְיוּטוֹן עֲצָמִים שׁוֹנִים בַּעֲלֵי תְּכוּנוֹת שׁוֹנוֹת שֶׁל אֲטִימוּת, שְׁקִיפוּת וּשְׁקִיפוּת לְמֶחֱצָה בָּאוֹר מִצֶּבַע מְסוּיָּם.
הוּא הִבְחִין שֶׁגַּם כַּאֲשֶׁר הָאוֹר הוּחְזַר, נִשְׁבַּר אוֹ אוּחַד, הוּא שָׁמַר עַל צִבְעוֹ.
מַסְקְנָתוֹ הָיְיתָה שֶׁהַצְּבָעִים הֵם תּוֹצָאָה שֶׁל הָאִינְטֶרְאַקְצִיָּה בֵּין הָעֶצֶם לְבֵין הָאוֹר, וְלֹא תּוֹצָר שֶׁל הָעֲצָמִים עַצְמָם.
בִּכְתָבָיו, נְיוּטוֹן טוֹעֵן כִּי "הַצְּבָעִים הַתְּמִידִיִּים" (Permanent colours) שֶׁל גּוּפִים טִבְעִיִּים נִגְזָרִים מֵהַחֲלוּקוֹת הַבֵּין-אָטוֹמִיּוֹת הַקְּטַנּוֹת בְּיוֹתֵר שֶׁל הַחוֹמֶר בַּעַל הַצֶּבַע, וְעָמַד עַל הַדִּמְיוֹן בֵּין הַצְּבָעִים שֶׁל שְׁכָבוֹת דַּקּוֹת לְאֵלּוּ שֶׁל עֲצָמִים טִבְעִיִּים (רָאוּ גַּם צִבְעוֹנִיּוּת מִבְנִית), בְּמָה שֶׁנּוֹדַע כְּתֵאוֹרְיַית הַצְּבָעִים שֶׁל נְיוּטוֹן.
לְפִי תֵּאוֹרְיָה זוֹ, תְּכוּנוֹת שׁוֹנוֹת שֶׁל הַחוֹמֶר, כְּגוֹן מִידַּת הַשְּׁקִיפוּת אוֹ הַצֶּבַע שֶׁלּוֹ כַּאֲשֶׁר הוּא מוּאָר בְּאוֹר לָבָן, הֵן תּוֹצָאָה שֶׁל מִבְנֵה הָ"אַגְרֵגָטִים" אוֹ הַחֶלְקִיקִים מֵהֶם עָשׂוּי הַחוֹמֶר.
נְיוּטוֹן שִׁיעֵר כִּי לְפִי הַמֶּרְחָק בֵּין חֶלְקִיקֵי הַחוֹמֶר הַמַּרְכִּיבִים גּוּף נִיתָּן לַעֲמוֹד עַל תְּכוּנוֹתָיו הָאוֹפְּטִיּוֹת.

מֵרַעֲיוֹנוֹת אֵלּוּ הִסִּיק נְיוּטוֹן שֶׁכָּל טֵלֶסְקוֹפּ הַמְּבוּסָּס עַל שְׁבִירָה שֶׁל אוֹר יִסְבּוֹל מִן הַנְּפִיצָה שֶׁל הָאוֹר הַלָּבָן לַצְּבָעִים הַשּׁוֹנִים הַמַּרְכִּיבִים אוֹתוֹ - (אַבֵּרַצְיָה כְרוֹמָטִית).
הוּא הָגָה אֶת רַעְיוֹן הַטֵּלֶסְקוֹפּ מַחֲזִיר הָאוֹר גַּם כְּדֵי לִפְתּוֹר בְּעָיָה זוֹ.
בְּנִיָּיתוֹ לֹא הָיְיתָה כְּרוּכָה רַק בַּהֲגִיַּית הָרַעְיוֹן, אֶלָּא שֶׁלִּפְנֵי נְיוּטוֹן עָמְדוּ הַבְּעָיוֹת הַטֶּכְנִיּוֹת דּוּגְמַת יְצִירָתוֹ שֶׁל הַחוֹמֶר הַמַּתְאִים לְמַרְאוֹת וּפִיתּוּחַ טֶכְנִיקַת עִיצּוּב צוּרָתָן, כְּדֵי לְעַצֵּב אֶת צוּרַת הַמַּרְאוֹת הַמֵּיטָבִית - הַפָּרַבּוּלִית - בְּאוֹפֶן מְדוּיָּק.
נְיוּטוֹן הִתִּיךְ סַגְסוֹגֶת "Speculum Metal" - תַּעֲרוֹבֶת מַחֲזִירָה (רֶפְלֶקְטִיבִית) בְּיוֹתֵר, הַמּוּרְכֶּבֶת מִנְּחוֹשֶׁת וּמְעַט בְּדִיל.
לִקְרַאת סוֹף 1668, הָיָה מְסוּגָּל לְהַרְכִּיב אֶת הַטֵּלֶסְקוֹפּ מַחֲזִיר הָאוֹר הָרִאשׁוֹן (הַנִּקְרָא גַּם טֵלֶסְקוֹפּ נְיוּטוֹנִי, עַל שְׁמוֹ).
הַטֵּלֶסְקוֹפּ הָיָה בְּאוֹרֶךְ 8 אִינְץ' (20.5 סֶנְטִימֶטֶר) וְנָתַן תְּמוּנָה גְּדוֹלָה יוֹתֵר וְחַדָּה יוֹתֵר.
בְּ-1671 הַחֶבְרָה הַמַּלְכוּתִית בִּיקְּשָׁה מִנְּיוּטוֹן לִצְפּוֹת בְּהַדְגָּמָה שֶׁל הַטֵּלֶסְקוֹפּ הֶחָדָשׁ שֶׁלּוֹ.
הַבָּעַת הָעִנְיָין בְּהַמְצָאָתוֹ עוֹדְדָה אוֹתוֹ לְפַרְסֵם חִיבּוּר קָצָר עַל רַעֲיוֹנוֹתָיו שֶׁלּוֹ בְּשֵׁם "On Colour", אֲשֶׁר הוּרְחַב מְאוּחָר יוֹתֵר לַסֵּפֶר הַמֶּרְכָּזִי שֶׁלּוֹ בִּתְחוּם אוֹפְּטִיקָה.

בְּמַאֲמָרוֹ הַמַּעֲמִיק (31,724 מִילָה) "Hypothesis of Light" מִשְּׁנַת 1675, נְיוּטוֹן טָעַן שֶׁאוֹר מוּרְכָּב מֵחֶלְקִיקִים: חֶלְקִיקִים יְסוֹדִיִּים הַמְּסוּדָּרִים יַחְדָּיו בִּצְפִיפוּת עֲצוּמָה, אֲשֶׁר נָעִים בְּקַוִּוים יְשָׁרִים, בְּדִיּוּק כְּשֵׁם שֶׁהָאוֹר נָע בְּקַוִּוים יְשָׁרִים וְיוֹצְרִים אֶת הָאַשְׁלָיָה כְּאִילּוּ נִרְאֵית קֶרֶן אוֹר יְשָׁרָה וּרְצִיפָה בַּמֶּרְחָב.
בַּעֲשׂוֹתוֹ זֹאת נְיוּטוֹן יָצַר אֶת הַתֵּאוֹרְיָה הַחֶלְקִיקִית שֶׁל הָאוֹר.
עַל פִּי תֵּאוֹרְיָה זוֹ קַל לְתָאֵר אֶת אֵפֶקְט הַהַחְזָרָה, וְגַם עַד מִידָּה מְסוּיֶּמֶת אֶת תּוֹפְעוֹת הַשְּׁבִירָה.
הֶסְבֵּרוֹ הַמֵּכָנִי שֶׁל נְיוּטוֹן לְתוֹפַעַת הַשְּׁבִירָה וּלְחוֹק סֵנֶל הִתְבַּסֵּס עַל הִיפּוֹתֵזָה שֶׁל כּוֹחַ מְשִׁיכָה מִסְתּוֹרִי בֵּין חֶלְקִיקֵי הַתָּוֶוךְ לְחֶלְקִיקֵי הָאוֹר (בְּמַעְיָין אֵפֶקְט שֶׁל "מֶתַח פְּנִים"), כָּךְ שָׁאֲלוּ מוּסָטִים בַּמַּעֲבָר בֵּין שְׁנֵי תְּוָוכִים.
עַל פִּי הֶסְבֵּר זֶה מְהִירוּת הָאוֹר בְּחוֹמֶר גְּבוֹהָה יוֹתֵר מֵאֲשֶׁר בְּרִיק, בְּנִיגּוּד לְהֶסְבֵּרוֹ הַגַּלִּי שֶׁל הוּיְגֵּנְס.
הֶסְבֵּרוֹ שֶׁל נְיוּטוֹן לְתוֹפַעַת הַנְּפִיצָה הָיָה שֶׁצְּבָעִים שׁוֹנִים נוֹצָרִים עַל יְדֵי חֶלְקִיקִים בִּגְדָלִים שׁוֹנִים, וְלָכֵן הַחֶלְקִיקִים מוּסָטִים (נִשְׁבָּרִים, בֶּעָגָה אוֹפְּטִית) בְּזָוִיּוֹת שׁוֹנוֹת וְנִפְרָדִים.

מִכְתָּב שֶׁל נְיוּטוֹן לְוִילְיָאם בְּרִיגְס, בּוֹ נְיוּטוֹן מֵעִיר עַל חִיבּוּרוֹ שֶׁל בְּרִיגְס: "תֵּאוֹרְיָה שֶׁל הָרְאִיָּיה".
בְּאוֹתוֹ הַמַּאֲמָר תֵּיאֵר נְיוּטוֹן אֶת הַתּוֹפָעָה שֶׁהִתְגַּלְּתָה עַל יְדֵי רוֹבֵּרְט הוּק וּקְרוּיָה הַיּוֹם עַל שְׁמוֹ שֶׁל נְיוּטוֹן – טַבְּעוֹת נְיוּטוֹן.
טַבְּעוֹת נְיוּטוֹן הֵן טַבָּעוֹת בִּצְבָעִים שׁוֹנִים הַמִּתְקַבְּלוֹת בֵּין הַיֶּתֶר כַּאֲשֶׁר מַצְמִידִים שְׁתֵּי מִנְסָרוֹת אַחַת לַשְּׁנִיָּיה.
כְּדֵי לְהַסְבִּיר אֶת הַתּוֹפָעָה, נְיוּטוֹן נֶעֱזַר בְּהַשְׁעָרַת קִיּוּמוֹ שֶׁל הָאֶתֶר, חוֹמֶר שֶׁתּוֹאַר כְּבִלְתִּי נִרְאֶה וּנְטוּל מָסָה הַמְּמַלֵּא אֶת הַמֶּרְחָב כַּתָּוֶוךְ בּוֹ נָע הָאוֹר.
הוּא הִסְבִּיר אֶת הַתּוֹפָעָה עַל יְדֵי כָּךְ שֶׁפְּגִיעַת חֶלְקִיקֵי הָאוֹר בְּמִשְׁטַח זְכוּכִית אֶחָד יוֹצְרוֹת תְּנוּדוֹת שֶׁל הָאֶתֶר, אוֹ גַּלִּים בָּאֶתֶר.
הוּא הִסְתַּמֵּךְ עַל הַתֵּאוֹרְיוֹת שֶׁל הוּק וּכְרִיסְטְיָאן הוּיְגֵּנְס וְהוֹסִיף אֶת רַעְיוֹן הַמַּחֲזוֹרִיּוֹת שֶׁל גַּלֵּי הָאֶתֶר וְקָבַע אוֹתוֹ כִּתְכוּנָה בְּסִיסִית שֶׁל גַּלֵּי הָאֶתֶר.
נְיוּטוֹן הִסְבִּיר אֶת הַתּוֹפָעָה בְּכָךְ שֶׁהַתְּנוּדוֹת הַמַּחֲזוֹרִיּוֹת שֶׁל הָאֶתֶר מְחַזְּקוֹת וּמַחֲלִישׁוֹת לְסֵירוּגִין אֶת מַעֲבַר הָאוֹר בַּמִּשְׁטָח הַשֵּׁנִי.
נְיוּטוֹן נִיסָּה לִמְדּוֹד אֶת אוֹרֶךְ הַגַּל שֶׁל תְּנוּדוֹת אֵלּוּ (לְפִי הַמְּדִידוֹת שֶׁלּוֹ, חִישֵּׁב אֶת הָעֵרֶךְ 1000 מֶטֶר כְּאוֹרֶךְ הַגַּל שֶׁל הַצֶּבַע הַצָּהוֹב, עֵרֶךְ נָכוֹן מִבְּחִינַת סֵדֶר הַגּוֹדֶל שֶׁלּוֹ), וְהִצִּיעַ שֶׁלְּכָל צֶבַע שֶׁל הָאוֹר יֵשׁ תְּנוּדוֹת בְּאוֹרֶךְ אוֹפְיָינִי.
אוּלָם, עֲבוּר נְיוּטוֹן הַתְּנוּדוֹת הַמַּחֲזוֹרִיּוֹת שֶׁל הָאֶתֶר הָיוּ רַק תּוֹפָעָה מִשְׁנִית, וּמַהוּת הָאוֹר עַצְמוֹ הָיְיתָה חֶלְקִיקִית.

הַמֶּחְקָרִים שֶׁל נְיוּטוֹן בְּנוֹשֵׂא טֶבַע הָאוֹר הֵבִיאוּ לְמַחֲלוֹקוֹת רַבּוֹת עִם הוּק וְכֵן עִם כְּרִיסְטְיָאן הוּיְגֵּנְס הֵן עַל שְׁאֵלוֹת שֶׁל קְדִימוּת וְהֵן עַל מַהוּת הָאוֹר.
הוּק וְהוּיגֵּנְס הֶחֱזִיקוּ בַּדֵּעָה שֶׁהָאוֹר הוּא 'גַּל'.
הַוִּויכּוּחַ עַל מַהוּתוֹ שֶׁל הָאוֹר הִמְשִׁיךְ לְלַוּוֹת אֶת הַפִיזִיקָה שָׁנִים רַבּוֹת (רָאָה בְּעֵרֶךְ שְׁנִיּוּת גַּל-חֶלְקִיק).

סִפְרוֹ שֶׁל נְיוּטוֹן, "אוֹפְּטִיקָה" פּוּרְסַם בְּ-1704 וְהִצִּיג תֵּאוֹרְיָה חֲדָשָׁה שֶׁל אוֹר וְצֶבַע (כּוֹלֵל הַהַצָּגָה הָרִאשׁוֹנָה שֶׁל רַעֲיוֹן "גַּלְגַּל הַצְּבָעִים"), וְעָסַק בִּפְרָט בַּתֵּאוֹרְיָה הַחֶלְקִיקִית שֶׁל הָאוֹר.
בְּסֵפֶר זֶה הִצִּיג נְיוּטוֹן אֶת רַעֲיוֹן הָאֶתֶר, אֶת רַעֲיוֹנוֹתָיו בִּדְבַר טֶבַע הָאוֹר, תַּהֲלִיכֵי הַיִּיצּוּר וְהַעֲבָרָה שֶׁל הַחוֹם, תּוֹפָעוֹת חַשְׁמַלִּיּוֹת וְתַהֲלִיכֵי הַפְּעוּלָּה הַכִּימִית.
הַסֵּפֶר דָּן בְּהַרְחָבָה הֵן בִּצְבָעִים שֶׁל שְׁכָבוֹת דַּקּוֹת (בִּפְרָט עָסַק בְּתוֹפַעַת טַבְּעוֹת נְיוּטוֹן), וְהֵן בִּצְבָעִים שֶׁל שְׁכָבוֹת עָבוֹת, וּמֵכִיל אֶת הַהֶסְבֵּר הַחֶלְקִיקֵי - גַּלִּי שֶׁלּוֹ לְתוֹפָעוֹת אֵלּוּ.
לְאֶחָד הַפְּרָקִים בְּסִפְרוֹ הָעוֹסֵק בִּפְעוּלָּה כִּימִית הָיְיתָה חֲשִׁיבוּת עֲצוּמָה בְּפִיתּוּחַ הַתֵּאוֹרְיָה שֶׁל קְשָׁרִים כִּימִיִּים בְּמַהֲלַךְ 200 הַשָּׁנִים הַבָּאוֹת.
בְּסֵפֶר זֶה נְיוּטוֹן הֶעֱלָה אֶת הַהַשְׁעָרָה שֶׁחֶלְקִיקֵי הַחוֹמֶר עָבְרוּ שִׁינּוּי צוּרָה כִּימִי כָּלְשֶׁהוּ וְהָפְכוּ לְחֶלְקִיקֵי אוֹר הַנִּפְלָטִים מִמְּקוֹרוֹת אוֹר שׁוֹנִים; כִּלְשׁוֹנוֹ: "הַאִם אֵין זֶה יִיתָּכֵן כִּי גּוּפִים חוֹמְרִיִּים וְאוֹר נִיתָּנִים לַהֲמָרָה אֶחָד אֶל הַשָּׁנִי ...
וְהָאִם אֵין הַגּוּפִים מְקַבְּלִים אֶת הַיְּכוֹלֶת לְבַצֵּעַ אֶת מַרְבִּית הַפְּעִילוּת שֶׁלָּהֶם מֵחֶלְקִיקֵי הָאוֹר שֶׁנִּכְנָסִים אֶל הַמִּבְנֶה הַפְּנִימִי שֶׁלָּהֶם?".
בְּמִסְגֶּרֶת מֶחְקָרוֹ הַבְּסִיסִי בְּתוֹפָעוֹת חַשְׁמַלִּיּוֹת, בָּנָה נְיוּטוֹן צוּרָה פְּרִימִיטִיבִית שֶׁל גֵּנֵרָטוֹר אֵלֶקְטְרוֹסְטָטִי, הַמְּבוּסָּס עַל חִיכּוּךְ, בְּאֶמְצָעוּת כְּפָפַת זְכוּכִית ("אוֹפְּטִיקָה", שְׁאִילְתָּה 8).

לְפִי מַאֲמָר בְּשֵׁם "Newton, prisms, and the 'opticks' of tunable lasers", נְיוּטוֹן, בְּסִפְרוֹ "אוֹפְּטִיקָה", הָיָה הָרִאשׁוֹן לְהַרְאוֹת דִּיאַגְרָמָה הַמַּדְגִּימָה כֵּיצַד לְהִשְׁתַּמֵּשׁ בְּמִנְסָרָה כְּאֶמְצָעֵי לְהַרְחָבַת אֲלוּמָּה.
בַּסֵּפֶר הוּא אָכֵן מְתָאֵר גַּם דֶּרֶךְ דִּיאַגְרָמוֹת, אֶת הַשִּׁימּוּשׁ בְּמַעֲרָכִים מְרוּבֵּי מִנְסָרוֹת.
278 שָׁנָה אַחֲרֵי יְצִיאַת סִפְרוֹ שֶׁל נְיוּטוֹן לְאוֹר, הַנּוֹשֵׂא שֶׁל שִׁימּוּשׁ בְּמַעֲרָכִים מְרוּבֵּי מִנְסָרוֹת כְּדֵי לְהַרְחִיב אֲלוּמּוֹת הָפַךְ מֶרְכָּזִי לְעִיצּוּב לֵיְיזֶרִים בָּרֵי כִּוְונוּן צָרֵי פַּס (narrow-linewidth tunable lasers).
כְּמוֹ כֵן, הַשִּׁימּוּשׁ בַּמִּנְסָרוֹת כְּדֵי לְהַרְחִיב אֲלוּמּוֹת הֵבִיא לְהִתְפַּתְּחוּת הַתֵּאוֹרְיָה שֶׁל "נְפִיצָה בְּמַעֲרָכִים מְרוּבֵּי מִנְסָרוֹת".

בִּמְרוּצַת הַשָּׁנִים פִּרְסֵם נְיוּטוֹן בְּעִיתּוֹן הָ-Philosophical Transactions מַאֲמָרִים רַבִּים עַל הֶיבֵּטִים שׁוֹנִים שֶׁל מַדָּע הָאוֹפְּטִיקָה.
מַאֲמָרִים אֵלּוּ תָּרְמוּ רַבּוֹת לְבֵיאוּר הֶיבֵּטִים שׁוֹנִים שֶׁל הָאוֹר, וְאַף שֶׁרַבּוֹת מֵהַשְׁקָפוֹתָיו נִמְצְאוּ בְּסוֹפוֹ שֶׁל דָּבָר שְׁגוּיוֹת, הֵן הִתְווּ הַדֶּרֶךְ עֲבוּר הַחוֹקְרִים אַחֲרָיו וְאַף הֵנִיבוּ מִסְפַּר תַּגְלִיּוֹת בַּעֲלוֹת עֵרֶךְ מִיָּידִי.
בְּמַאֲמָרָיו נְיוּטוֹן כָּתַב עַל שְׁבִירָה כְּפוּלָה וּרְאִייָּה בִּינוֹקוּלָרִית.
בֵּין הַיֶּתֶר מְצוּיָה אֵצֶל נְיוּטוֹן הַהַבְחָנָה הָרִאשׁוֹנִית שֶׁל תְּכוּנַת הַקִּיטּוּב שֶׁל הָאוֹר, שֶׁנְּיוּטוֹן מְיַיחֵס אֶת מְקוֹרָהּ לְקִיּוּמָהּ שֶׁל "אוֹרְיֶינְטַצְיָה רוֹחְבִּית", בִּלְשׁוֹנוֹ, לְקֶרֶן הָאוֹר.
הַתֵּאוֹרְיָה שֶׁלּוֹ עַל קִיטּוּב הָאוֹר מְכִילָה אֵלֵמֶנְטִים מַהוּתִיִּים רַבִּים שֶׁל הַתֵּאוֹרְיָה הַנּוֹכְחִית.

לְאַחַר נְיוּטוֹן, הִמְשִׁיכוּ חוֹקְרִים רַבִּים לַעֲסוֹק בְּטִיבוֹ שֶׁל הָאוֹר.
תוֹמָאס יַאנְג וְאוֹגוּסְטָן זָ'אן פֶּרְנֵל שִׁילְּבוּ בֵּין הַתּוֹרָה הַחֶלְקִיקִית שֶׁל נְיוּטוֹן לַתֵּאוֹרְיָה הַגַּלִּית שֶׁל הוּיְגֵּנְס כְּדֵי לְהַרְאוֹת שֶׁהַצֶּבַע שֶׁל הָאוֹר הוּא הַהִתְגַּלְּמוּת הַנִּרְאֵית שֶׁל אוֹרֶךְ הַגַּל שֶׁל הָאוֹר.
הַמַּדָּע הֵחֵל אַט אַט לְהָבִין אֶת הַהֶבְדֵּל בֵּין תְּפִיסַת צְבָעִים (הַסּוּבְּיֶיקְטִיבִית יוֹתֵר בְּאוֹפְיָיהּ) לְאוֹפְּטִיקָה אוֹבְּיֶיקְטִיבִית הַנִּיתֶּנֶת לְכִימוֹת מָתֵמָטִי.
הַמְּשׁוֹרֵר וְהַמַּדְּעָן הַגֶּרְמָנִי, גֵּתֶהּ, יָצָא נֶחְרָצוֹת נֶגֶד נְיוּטוֹן בְּכָל הַקָּשׁוּר לַתֵּאוֹרְיָה שֶׁלּוֹ עַל הַהֶיבֵּטִים הַתְּפִיסָתִיִּים שֶׁל הָאוֹר.
הוּא נִיסָּה לְשַׁלֵּב בֵּין תְּפִיסָתוֹ הַפּוֹאֵטִית אֶת הַטֶּבַע לַתְּפִיסָה הַמַּדָּעִית שֶׁל נְיוּטוֹן, וְחִיבֵּר אֶת סָפְרוּ תֵּאוֹרְיַית הַצְּבָעִים, שֶׁהֵכִיל תֵּאוֹרְיָה שׁוֹנָה מִזּוֹ שֶׁל נְיוּטוֹן, בְּיִיחוּד בַּהֶיבֵּטִים הַתְּפִיסָתִיִּים.
הַנִּיסּוּיִים שֶׁהִפְרִיכוּ אֶת הַתֵּאוֹרְיָה הָאוֹפְּטִית שֶׁל נְיוּטוֹן הֵם נִיסּוּי שְׁנֵי הַסְּדָקִים שֶׁל יַאנְג, וְנִיסּוּי מַיְיקֶלְסוֹן-מוֹרְלִי מִסּוֹף הַמֵּאָה הַ-19.
בְּ-1679 חָזַר נְיוּטוֹן לַעֲבוֹדָתוֹ עַל תּוֹרַת הַמֶּכָנִיקָה, חוּקֵּי הַתְּנוּעָה וּבִפְרָט הַשְׁפָּעַת הַכְּבִידָה עַל תְּנוּעַת כּוֹכְבֵי הַלֶּכֶת.
נְיוּטוֹן הִצְלִיחַ לְהַסְבִּיר מַדּוּעַ כּוֹכְבֵי הַלֶּכֶת נָעִים בְּמַסְלוּל אֵלִיפְּטִי סְבִיב הַשַּׁמָּשׁ וְלֹא בְּמַסְלוּל מַעְגָּלִי.
הוּא פִּרְסֵם חֵלֶק מֵהַתּוֹצָאוֹת אֲלֵיהֶן הִגִּיעַ בְּחִיבּוּרוֹ "De Motu Corporum" שֶׁפּוּרְסַם בְּ-1684 וְהָיָה הַיְּסוֹד לְסִפְרוֹ "עֶקְרוֹנוֹת מָתֵמָטִיִּים שֶׁל פִילוֹסוֹפְיַית הַטֶּבַע".

הַסֵּפֶר "עֶקְרוֹנוֹת מָתֵמָטִיִּים שֶׁל פִילוֹסוֹפְיַית הַטֶּבַע" פּוּרְסַם בְּ-5 בְּיוּלִי 1687 בִּתְמִיכָתוֹ הַכַּלְכָּלִית שֶׁל אֶדְמוֹנְד הֶיְילִי.
בְּחִיבּוּר זֶה קָבַע נְיוּטוֹן אֶת שְׁלוֹשֶׁת חוּקֵּי הַתְּנוּעָה הַקְּרוּיִים עַל שְׁמוֹ, חוּקִּים אֲשֶׁר נוֹתְרוּ לְלֹא שִׁינּוּי בְּמֶשֶׁךְ לְמַעְלָה מִמָּאתַיִים שָׁנִים.
הוּא תֵּיאֵר אֶת כּוֹחַ הַכְּבִידָה, אֶת הַמּוּשָּׂגִים מִשְׁקָל, מָסָה, תֶּנַע וְתֶנַע זָוִויתִי וְאֶת חוּקֵּי הַשִּׁימּוּר שֶׁלָּהֶם.
בְּאֶמְצָעוּת הַתֵּאוֹרְיָה הַפִיזִיקָלִית הַחֲדָשָׁה שֶׁלּוֹ הֶרְאָה נְיוּטוֹן כִּי כָּל הַגּוּפִים בַּיְּקוּם מְצַיְּיתִים לְאוֹתָם עֶקְרוֹנוֹת וְהִסְבִּיר בְּאֶמְצָעוּתָם תּוֹפָעוֹת שׁוֹנוֹת, כְּגוֹן תְּנוּעַת כּוֹכְבֵי הַלֶּכֶת וְגֵאוּת וְשֵׁפֶל, וְהֶרְאָה כֵּיצַד נִיתָּן לִגְזוֹר מֵחוֹק הַמְּשִׁיכָה הָאוּנִיבֶרְסָלִי אֶת חוּקֵּי קֶפְּלֶר.
הַבְּעָיָה הַמְּקוֹרִית שֶׁנִּיצְּבָה בִּפְנֵי נְיוּטוֹן הָיְיתָה סְבוּכָה יוֹתֵר מִגְּזִירַת חוּקֵּי קֶפְּלֶר בִּלְבַד, בְּעָיָה שֶׁפִּתְרוֹנָהּ הִיוָּוה אֶחָד מֵאַבְנֵי הַיְּסוֹד לְסִפְרוֹ, שֶׁכֵּן הַמּוֹדֵל הַדּוּ-גּוּפִי הִצִּיג תְּמוּנָה פַּשְׁטָנִית שֶׁאֵינָהּ הוֹלֶמֶת אֶת הַמְּצִיאוּת, וְלָכֵן הָיָה עַל נְיוּטוֹן לְפַתֵּחַ מוֹדֵל מָתֵמָטִי לַהַשְׁפָּעָה הַהֲדָדִית שֶׁל כּוֹכְבֵי הַלֶּכֶת וְהַיְּרֵחִים זֶה עַל זֶה עַל מְנַת לְאַשֵּׁשׁ אֶת חוֹק הִיפּוּךְ הָרִיבּוּעַ שֶׁל הַכְּבִידָה.
בְּסִפְרוֹ, הָיָה לְאֶל יָדוֹ שֶׁל נְיוּטוֹן לְהִתְחַשֵּׁב גַּם בְּהַשְׁפָּעוֹת אֵלּוּ עַל תְּנוּעַת כּוֹכְבֵי הַלֶּכֶת, וְהַתּוֹצָאָה הָיְיתָה סִינְתֵּזָה כַּבִּירָה שֶׁל מֵידָע אַסְטְרוֹנוֹמִי שֶׁהוּשַּׂג בְּתַצְפִּיּוֹת וְשֶׁל תֵּאוֹרְיָה מָתֵמָטִית-מַדָּעִית שֶׁמַּסְבִּירָה אוֹתָם, שֶׁהַמַּסְקָנָה הַמִּתְבַּקֶּשֶׁת מִמֶּנָּה הִיא שֶׁהַתַּצְפִּיּוֹת הַשּׁוֹנוֹת מוֹכִיחוֹת אֶת חוֹק הִיפּוּךְ הָרִיבּוּעַ בְּדִיּוּק מַסְפִּיק.
הַהוֹכָחוֹת הַמָּתֵמָטִיּוֹת הַמּוּצָּגוֹת בַּסֵּפֶר הִתְנִיעוּ אֶת הַמֶּחְקָר שֶׁל הָאִי רֵגוּלַצְיוֹת בְּמַסְלוּל הַיָּרֵחַ, וְאֶת מֶחְקַר בְּעָיַית שְׁלוֹשֶׁת הַגּוּפִים.

בְּאוֹתָהּ עֲבוֹדָה סִיפֵּק נְיוּטוֹן גַּם אֶת הַקְּבִיעָה הָאָנָלִיטִית הָרִאשׁוֹנָה שֶׁל מְהִירוּת הַקּוֹל בָּאֲוִויר (בְּהִתְבַּסֵּס עַל חוֹק בּוֹיל), הִסִּיק אֶת הַפְּחִיסוֹת שֶׁל הַצּוּרָה הַסְּפֶרוֹאִידִית שֶׁל כַּדּוּר הָאָרֶץ, סִיפֵּק תֵּאוֹרְיָה שֶׁל נְקִיפַת נְקוּדַּת הַשִּׁוְויוֹן כְּתוֹצָאָה שֶׁל הַמְּשִׁיכָה הַכְּבִידָתִית שֶׁמַּפְעִיל הַיָּרֵחַ עַל כַּדּוּר הָאָרֶץ הַפָּחוּס, סִיפֵּק תֵּאוֹרְיָה לִקְבִיעַת מַסְלוּלֵי שְׁבִיטִים, וְהַרְבֵּה יוֹתֵר מִכָּךְ.

הַהִיפּוֹתֵזָה שֶׁל נְיוּטוֹן עַל כּוֹחַ "בִּלְתִּי נִרְאֶה" הַמְּסוּגָּל לִפְעוֹל מִמֶּרְחָק הוֹבִילָה לְבִיקּוֹרֶת שֶׁהִכְנִיס "סוֹכְנוּיוֹת נִסְתָּרוֹת" לְמַדָּע.
מְאוּחָר יוֹתֵר, בַּמַּהֲדוּרָה הַשְּׁנִיָּיה שֶׁל הַפְּרִינְקִיפְּיָה (1713), דָּחָה נְיוּטוֹן בְּאוֹפֶן אֵיתָן בִּיקּוֹרוֹת אֵלּוּ בַּנִּסְפָּח "הֶעָרָה כְּלָלִית" (לָטִינִית: "GENERAL SCHOLIUM"), וְכָתַב שֶׁמַּסְפִּיק שֶׁהַתּוֹפָעוֹת יָעִידוּ עַל מְשִׁיכָה כְּבִידָתִית, כְּפִי שֶׁנִּמְצָא בְּנִיסּוּי, וְהוֹדָה שֶׁלֹּא הִצְלִיחַ לַעֲמוֹד עַל מַהוּת הַכְּבִידָה בְּנִיסּוּי וְלָכֵן כָּל טַעֲנָה בָּעִנְיָין תִּהְיֶה בְּגֶדֶר הַשְׁעָרָה, וּבִלְשׁוֹנוֹ, בְּמָה שֶׁהָפַךְ לְבִיטּוּי מוּכָּר, "אֵינֶנִּי בּוֹדֶה הַשְׁעָרוֹת" (לָטִינִית: "Hypotheses non fingo").

נְיוּטוֹן הָיָה אֵפוֹא הָרִאשׁוֹן שֶׁנִּיסֵּחַ תֵּאוֹרְיָה פִיזִיקָלִית מְאוּחֶדֶת, הָעוֹלָה בְּקָנֶה אֶחָד עִם הַתֵּאוֹרְיָה הַקּוּפֶּרְנִיקָאִית.
סָפְרוּ, הַפְּרִינְקִיפְּיָה, הָפַךְ בִּמְהֵרָה לְיוֹתֵר מִסֵּפֶר מָתֵמָטִי סָבוּךְ - אֶלָּא לִמְיַיצְּגָהּ שֶׁל הַשְׁקָפַת עוֹלָם מַדָּעִית וְשֶׁל פִילוֹסוֹפְיָה מַדָּעִית חֲדָשָׁה.
הַנִּיסּוּחַ הַשִּׁיטָתִי וְהַמְּדוּיָּק שֶׁל טְעָנוֹת מָתֵמָטִיּוֹת עַל מַעֲרֶכֶת הַשֶּׁמֶשׁ, וְהַסִּגְנוֹן הַדֵּדוּקְטִיבִי שֶׁל הַסֵּפֶר, יָצְרוּ רוֹשֶׁם עָמוֹק עַל הַקְּהִילָּה הַמַּדָּעִית בִּפְרָט וְעַל הַקְּהִילָּה הָאִינְטֵלֶקְטוּאָלִית בִּכְלָל שֶׁל הַתְּקוּפָה, וּבִמְרוּצַת הַשָּׁנִים עַל מַרְבִּית הַמַּדְּעָנִים וְהַהוֹגִים.
הַסֵּפֶר נֶחֱשָׁב לְאֶחָד הַחִיבּוּרִים הַמְּיַיצְּגִים וְהַמּוּבְהָקִים שֶׁל הַגִּישָׁה הַדֵּטֶרְמִינִיסְטִית, הַקּוֹבַעַת כִּי בְּהִינָּתֵן תְּנָאֵי הַהַתְחָלָה שֶׁל מַעֲרֶכֶת וְשֶׁל הַחוּקִּים שֶׁלְּפִיהֶם הִיא מִתְפַּתַּחַת, נִיתָּן לַחֲזוֹת אֶת מַצָּבָהּ שֶׁל הַמַּעֲרֶכֶת בְּכָל זְמַן נָתוּן, גִּישָׁה שֶׁלְּיָמִים תּוּפְרַךְ עַל יְדֵי נִיסּוּיֵי וְעֶקְרוֹנוֹת הַמֶּכָנִיקָה הַקְּוַונְטִית.
נְיוּטוֹן טֶבַע בַּסֵּפֶר אֶת הַמּוּשָּׂגִים "מֶרְחָב וּזְמַן מוּחְלָטִים" הַמְּהַוִּוים רֶקַע סָבִיל שֶׁל הָאֵירוּעִים.
הַשְׁקָפַת עוֹלָם זוֹ עַל הַיְּקוּם מִשֶּׁלָּהּ בַּכִּיפָּה בְּמֶשֶׁךְ 250 הַשָּׁנִים הַבָּאוֹת, עַד שֶׁבִּתְחִילַּת הַמֵּאָה הַ-20 הִתְחוֹלְלָה מַהְפֵּכָה מַדָּעִית-פִילוֹסוֹפִית חֲדָשָׁה, כַּאֲשֶׁר, בַּהֶמְשֵׁךְ יָשִׁיר לְמַאֲמַצֵּיהֶם שֶׁל פִיזִיקָאִים וּמָתֵמָטִיקָאִים שׁוֹנִים (בָּהֶם הֶנְדֶּרִיק לוֹרֵנְץ, אֵרְנְסְט מֵאַךְ וְאַנְרִי פּוּאַנְקָרֶה), נִיסֵּחַ אַלְבֵּרְט אַייְנְשְׁטֶייְן אֶת תּוֹרַת הַיַּחֲסוּת הַפְּרָטִית.

פִּרְסוּם הַפְּרִינְקִיפְּיָה הָפַךְ אֶת נְיוּטוֹן לִמְפוּרְסָם בְּרָמָה בֵּינְלְאוּמִּית.
הוּא רָכַשׁ קָהָל שֶׁל מַעֲרִיצִים, וּבָהֶם הַמָּתֵמָטִיקַאי הַשְּׁוֵוייצָרִי נִיקוֹלָה פַּטְיוֹ דְּוִוילֶר, שֶׁהָפַךְ לְמַעֲרִיץ מוּשְׁבָּע שֶׁל נְיוּטוֹן וּלְחָבֵר קָרוֹב שֶׁלּוֹ, עַד שֶׁהַשְּׁנַיִים הִסְתַּכְסְכוּ בְּ-1693.
סִכְסוּךְ זֶה הִשְׁפִּיעַ קָשׁוֹת עַל נְיוּטוֹן, וְהוֹבִיל אוֹתוֹ לְהִתְמוֹטְטוּת עֲצַבִּים.
הִתְמוֹטְטוּת הָעֲצַבִּים לוְּּותָה גַּם בְּהִתְפָּרְצוּת מַחֲלַת נֶפֶשׁ, וְיִיתָּכֵן גַּם שֶׁהַדָּבָר קָרָה מִלְּכַתְּחִילָּה בְּהַשְׁפָּעַת עִיסּוּקוֹ בְּמַתָּכוֹת רְעִילוֹת בְּמִסְגֶּרֶת חֲקִירוֹתָיו בְּאַלְכִימְיָה (חוֹקְרִים סְבוּרִים כַּיּוֹם כִּי סָבַל מֵהַרְעָלַת כַּסְפִּית).
חֵלֶק מִמְּאַפְיְינֵי הַמַּחֲלָה הָיוּ שִׁיגְעוֹן רְדִיפָה וְהִידַּרְדְּרוּת שִׂכְלִית.
מַחֲלַת הַנֶּפֶשׁ לֹא נִמְשְׁכָה זְמַן רַב, וּנְיוּטוֹן הִתְאוֹשֵׁשׁ מִמֶּנָּה.

רַעֲיוֹנוֹתָיו שֶׁל דֵּקַארְט הָיוּ מְקוֹר הַהַשְׁפָּעָה הַמַּשְׁמָעוּתִי בְּיוֹתֵר עַל נְיוּטוֹן הַמָּתֵמָטִיקַאי הַצָּעִיר.
דֵּקַארְט שִׁחְרֵר אֶת הָעֲקוּמִּים הַמִּישׁוֹרִיִּים מֵהַמִּגְבָּלָה הַיְּוָונִית שֶׁל הִתְמַקְּדוּת בַּחֲתָכֵי חָרוּט בִּלְבַד, וּנְיוּטוֹן הִמְשִׁיךְ אֶת דַּרְכּוֹ בְּכָךְ שֶׁנָּטַל עַל עַצְמוֹ פְּרוֹיֶקְט אִישִׁי לְמַיֵּין אֶת כָּל הָעֲקוּמִּים הַמְּעוּקָּבִים בַּמִּישׁוֹר.
הוּא מָצָא 72 זָנִים שֶׁל עֲקוּמִּים מִתּוֹךְ 78 אֶפְשָׁרִיִּים.
הוּא חִילֵּק אוֹתָם לְאַרְבַּע מַחְלָקוֹת, הַמְּקַיְּימוֹת מִשְׁוָואוֹת שׁוֹנוֹת, וּבְ-1717 סְטִירְלִינְג, קָרוֹב לְוַודַּאי שֶׁבְּעֶזְרָתוֹ שֶׁל נְיוּטוֹן, הוֹכִיחַ שֶׁכָּל עָקוֹם מְעוּקָּב שַׁיָּיךְ לְאַחַת מֵאַרְבַּע הַמַּחְלָקוֹת הָאֵלֶּה.
בְּמִסְגֶּרֶת עֲבוֹדָתוֹ עַל סִיוּוּג הָעֲקוּמִּים מִמַּעֲלָה שְׁלִישִׁית הִגִּיעַ גַּם בְּמַאֲמָר Enumeratio Linearum Tertii Ordinis מִשְּׁנַת 1704 לְתַגְלִית יוֹצֵאת דּוֹפֶן - בְּדִיּוּק כְּשֵׁם שֶׁכָּל הָעֲקוּמִּים הָרִיבּוּעִיִּים נוֹצָרִים עַל יְדֵי הֲטָלָה שֶׁל הַמַּעְגָּל מִמִּישׁוֹר אֶחָד עַל מִישׁוֹר אַחֵר, נְיוּטוֹן טָעַן שֶׁכָּל הָעֲקוּמִּים מִמַּעֲלָה שְׁלִישִׁית נוֹצָרִים עַל יְדֵי הֲטָלוֹת מִמִּישׁוֹר אֶחָד לְאַחַר שֶׁל עָקוֹם מְעוּקָּב מִטִּיפּוּס מְסוּיָּם; סְפֵּצִיפִית זֶה שֶׁמִּשְׁוְואָתוֹ מֵהַצּוּרָה XX.
נְיוּטוֹן פִּרְסֵם תַּגְלִית זֹאת בְּחֶלְקוֹ הַחֲמִישִׁי שֶׁל מַאֲמָר זֶה, שֶׁנָּשָׂא אֶת הַכּוֹתֶרֶת "עַל יְצִירָתָן שֶׁל עֲקוּמּוֹת בְּאֶמְצָעוּת צְלָלִיּוֹת" ("The Generation of Curves by Shadows"), שָׁם הוּא מְצַיֵּין גַּם ש-"צְלָלִיּוֹתֵיהֶם שֶׁל עֲקוּמִּים מִגֶּנוּס 2 תָּמִיד יִהְיוּ עֲקוּמִּים מִגֶּנוּס 2; בְּעוֹד אֵלּוּ שֶׁל עֲקוּמִּים מִגֶּנוּס 3 תָּמִיד יִהְיוּ עֲקוּמִּים מִגֶּנוּס 3; וְכָךְ הָלְאָה עַד לְאֵינְסוֹף".
בַּנִּסְפָּח לְמַאֲמָר שֶׁכּוֹתַרְתּוֹ "הַתֵּיאוּר הָאוֹרְגָּנִי שֶׁל הָעֲקוּמִּים", נְיוּטוֹן "הִנִּיחַ אֶת הַיְּסוֹדוֹת לְתֵאוֹרְיָה שֶׁל עֲקוּמִּים אַלְגֶּבְּרִיִּים מִמַּעֲלָה גְּבוֹהָה יוֹתֵר, זֹאת בְּאֶמְצָעוּת תֵּיאוּר מְפוֹרָט שֶׁל הָאַסִּימְפְּטוֹטוֹת, הַצְּמָתִים וּנְקוּדּוֹת הַחוֹד (cusps) שֶׁלָּהֶם" (עַל פִּי הַהִיסְטוֹרְיוֹן Turnbull).

בִּשְׁנוֹתָיו הָאַחֲרוֹנוֹת זָנַח נְיוּטוֹן בְּמִידַּת מָה אֶת הָעִיסּוּק בִּבְעָיוֹת "הַלִּיבָּה" הַקָּשׁוֹת שֶׁטָּרְדוּ אוֹתוֹ בְּמַהֲלַךְ חַיָּיו (תְּנוּעַת הַיָּרֵחַ לְמָשָׁל), וְהֵחֵל מְגַלֶּה עִנְיָין מְחוּדָּשׁ רַב בְּאוֹפְּטִיקָה, בְּאַלְכִימְיָה, בְּתֵאוֹלוֹגְיָה וּבְמִגְוַון בְּעָיוֹת טֶכְנוֹלוֹגְיוֹת מַעֲשִׂיּוֹת יוֹתֵר.
הוּא עָסַק בִּבְעָיַית קַו הָאוֹרֶךְ וּבְנִיוּוּט יַמִּי, וְהִמְצִיא אֶת הַסֶּקְסְטַנְט.
אַף כִּי נְיוּטוֹן לֹא הָיָה מְרוּצֶּה מִפִּרְסוּם זֶה, פִּרְסֵם וִילְיָאם וְיַסְטוּן בְּ-1707 אֶת סִיכּוּמֵי הַהַרְצָאוֹת שֶׁלּוֹ בְּאַלְגֶּבְּרָה בְּאוּנִיבֶרְסִיטַת קֵיימְבְּרִידְג' בַּסֵּפֶר תַּחַת הַכּוֹתֶרֶת "אָרִיתְמֵטִיקָה אוּנִיבֶרְסָלִית: חִיבּוּר עַל פֵּירוּק וְהַרְכָּבָה אָרִיתֵמָטִיִּים".
הוּא גַּם פִּרְסֵם עֲבוֹדָה חֲשׁוּבָה עַל הַחֶשְׁבּוֹן הָאִינְפִינִיטֵסִימָלִי שֶׁכּוֹתַרְתָּהּ "מְבוֹא לְתַרְבּוּעַ עֲקוּמּוֹת" בְּ-1704.
הָעוּבְדָּה שֶׁפְּעִילוּתוֹ הַמָּתֵמָטִית דָּעֲכָה אֵין פֵּירוּשָׁהּ שֶׁהוּא הִפְסִיק לְהָפִיק תְּרוּמוֹת מַעֲמִיקוֹת; הוּא נַעֲנָה לְאֶתְגַּר הַמָּתֵמָטִי שֶׁל יוֹהָאן בֶּרְנוֹלִי וְלַיְיבְּנִיץ, וּפָתַר אֶת בְּעָיַית הַבֶּרְכִּיסְטוּכְרוֹן וּבְעָיָה נוֹסֶפֶת בְּ-1697.
בְּהֶקְשֵׁר זֶה יְדוּעָה הָאָנֶקְדּוֹטָה הַמְּפוּרְסֶמֶת הַמְּעִידָה עַל כּוֹחוֹ הַמָּתֵמָטִי שֶׁל נְיוּטוֹן, גַּם בְּשָׁלָב זֶה בְּחַיָּיו: שְׁתֵּי הַבְּעָיוֹת הָיוּ בְּרָמַת קוֹשִׁי כְּזוֹ שֶׁהַמָּתֵמָטִיקָאִים הַמּוֹבִילִים בְּאֵירוֹפָּה בְּאוֹתָהּ תְּקוּפָה הִתְקַשּׁוּ לְפָתְרָן.
נְיוּטוֹן לְעוּמָּתָם, פָּתַר אֶת שְׁתֵּי הַבְּעָיוֹת כַּעֲבוֹר שָׁעוֹת סְפוּרוֹת בִּלְבַד, אוּלָם הֶחֱלִיט לְפַרְסֵם אֶת הַפִּתְרוֹן בְּעִילּוּם שֵׁם.
הַפִּתְרוֹן הִדְהִים אֶת הַמָּתֵמָטִיקָאִים בְּכָל אֵירוֹפָּה, וְהֵם בִּיקְּשׁוּ לָדַעַת מִי הַפּוֹתֵר.
שָׁבוּעוֹת אֲחָדִים לְאַחַר הַפִּרְסוּם כָּתַב יוֹהָאן בֶּרְנוּלִי כִּי רַק אַיְיזָק נְיוּטוֹן הָיָה יָכוֹל לְהַצְלִיחַ בַּמָּקוֹם שֶׁבּוֹ כּוּלָּם נִכְשְׁלוּ – "אֲנִי יָכוֹל לְזַהוֹת אֶת הָאַרְיֵה עַל פִּי טְבִיעַת כַּף רַגְלוֹ", קָבַע.
פִּתְרוֹנוֹת אֵלּוּ הָיוּ תְּרוּמָה מוּקְדֶּמֶת חֲשׁוּבָה לְחֶשְׁבּוֹן הַוַּורְיַאצְיוֹת, עָנָף מָתֵמָטִי מִתְקַדֵּם שֶׁעוֹסֵק בִּמְצִיאַת פוּנְקְצִיּוֹת שֶׁמְּקַיְּימוֹת תְּנָאֵי אִילּוּץ מְסוּיָּם, בְּאוֹפֶן כָּזֶה שֶׁיָּבִיאוּ לְמִינִימוּם אוֹ לְמַקְסִימוּם גּוֹדֶל מְסוּיָּם.

לְצַד הֶישֵּׂגָיו הַגְּדוֹלִים בְּפִיזִיקָה, עָסַק נְיוּטוֹן רַבּוֹת גַּם בְּפַרְשָׁנוּת תָּנָ"כִית, וְנִיסָּה לִבְנוֹת לוּחַ זְמַנִּים כְרוֹנוֹלוֹגִי לְהִתְרַחֲשׁוּתָם שֶׁל אֵירוּעִים שֶׁמְּקוּבָּל לִרְאוֹתָם כְּמִיתוֹסִים בִּלְבַד.
כִּמְלוּמָּד תָּנָ"כִי, עָמָל נְיוּטוֹן רַבּוֹת כְּדֵי לַחֲקוֹר אֶת הַגֵּאוֹמֶטְרִיָּה הַמְּקוּדֶּשֶׁת שֶׁל מִקְדַּשׁ שְׁלֵמָה, וְנֵעָזֵר בַּמִּידּוֹת הַמִּקְרָאִיּוֹת שֶׁל בֵּית הַמִּקְדָּשׁ וְשֶׁל אוֹהֶל הַמִּשְׁכָּן כְּדֵי לְהַגִּיעַ לְמַסְקָנוֹת עַל הַקַּוִּוים הַמַּנְחִים בִּבְנִיַּית מִבְנִים אֵלֶּה.
הוּא הֶאֱמִין שֶׁהַגֵּאוֹמֶטְרִיָּה שֶׁל בֵּית הַמִּקְדָּשׁ מְיַיצֶּגֶת יוֹתֵר מִמִּסְפַּר בְּעָיוֹת מָתֵמָטִיּוֹת, אֶלָּא שֶׁהִיא מְקוּדֶּדֶת בְּתוֹכָהּ אֶת הַכְרוֹנוֹלוֹגְיָה שֶׁל אֵירוּעִים חֲשׁוּבִים בַּהִיסְטוֹרְיָה הָעִבְרִית.

בֶּעָשׂוֹר הָאַחֲרוֹן שֶׁל הַמֵּאָה הַ-17 כָּתַב מִסְפַּר חִיבּוּרִים דָּתִיִּים הַדָּנִים בְּפַרְשָׁנוּת סִפְרוּתִית וְסִימְבּוֹלִית שֶׁל הַתָּנָ"ךְ.
כְּתַב יָד שֶׁנְּיוּטוֹן שָׁלַח לְג'וֹן לוּק, בּוֹ דָּחָה קִיּוּמוֹ שֶׁל קֶשֶׁר בֵּין פִּסְקָה מְסוּיֶּמֶת שֶׁל הַבְּרִית הַחֲדָשָׁה לְכִתְבֵי הַיָּד הַמְּקוֹרִיִּים שֶׁל הַבְּרִית הַחֲדָשָׁה, פּוּרְסַם רַק בְּ-1785, עֶשְׂרוֹת שָׁנִים לְאַחַר מוֹתוֹ.

אַף עַל פִּי שֶׁמְּחַבְּרִים רַבִּים טוֹעֲנִים שֶׁעֲבוֹדָה זֹאת מְהַוָּוה אִינְדִּיקַצְיָה לְכָךְ שֶׁנְּיוּטוֹן דָּחָה אֶת הָאֱמוּנָה בַּשִּׁילּוּשׁ הַקָּדוֹשׁ, אֲחֵרִים טוֹעֲנִים שֶׁנְּיוּטוֹן אָכֵן הֶעֱמִיד בְּסָפֵק אֶת אוֹתֶנְטִיּוּת הַפִּסְקָה אַךְ מֵעוֹלָם לֹא הִתְכַּחֵשׁ לְשִׁילּוּשׁ הַקָּדוֹשׁ.
הַבִּיּוֹגְרָף שֶׁלּוֹ, סֵר דֶּיְיוִֹויד בְּרוֹסְטֶר, אֲשֶׁר עָרַךְ אֶת כִּתְבֵי הַיָּד שֶׁלּוֹ בְּמֶשֶׁךְ 20 שָׁנָה, כָּתַב עַל הַמַּחֲלוֹקֶת בְּסִפְרוֹ הַיָּדוּעַ "מַאֲמָרִים עַל חַיָּיו, כְּתָבָיו וְתַגְלִיּוֹתָיו שֶׁל סֵר אַיְיזָק נְיוּטוֹן", בּוֹ הוּא טוֹעֵן שֶׁנְּיוּטוֹן פִּקְפֵּק בַּאֲמִיתּוֹת שֶׁל הַפִּסְקָאוֹת הָאֵלֶּה, אַךְ מֵעוֹלָם לֹא טָעַן שֶׁהַדּוֹקְטְרִינָה שֶׁל הַשִּׁילּוּשׁ הַקָּדוֹשׁ מְפוּקְפֶּקֶת.
בְּרוֹסְטֶר טָעַן שֶׁנְּיוּטוֹן מֵעוֹלָם לֹא הָיָה יָדוּעַ כְּאָרִיָאנִי בְּמַהֲלַךְ חַיָּיו.
הָיָה זֶה וִילְיָאם וְיַסְטוּן (שֶׁהָיָה אָרִיָּאנִי) אֲשֶׁר טָעַן לָרִאשׁוֹנָה "שֶׁנְּיוּטוֹן הָיָה כֹּה לְבָבִי אֶל הַבַּפְּטִיסְטִים, כְּמוֹ גַּם אֶל הָאוֹסַבְיָאנִים אוֹ הָאַרְיָאנִים, שֶׁהוּא לְעִיתִּים קְרוֹבוֹת חֲשָׁד שֶׁשְּׁנֵי הַזְּרָמִים הָאֵלּוּ הָיוּ הָעֵדִים בְּהִתְגַּלּוּיוֹת", בְּעוֹד אֲחֵרִים כְּמוֹ הוֹפְּטוֹן הַיְינְס "צִייְּנוּ בִּפְנֵי רִיכַרְד בָּרוֹן, שֶׁנְּיוּטוֹן אָחַז בְּאוֹתָהּ דּוֹקְטְרִינָה כְּמוֹ הוּא עַצְמוֹ".

עֲבוֹדוֹת מְאוּחָרוֹת יוֹתֵר - כְּמוֹ "הַכְרוֹנוֹלוֹגְיָה שֶׁל מַמְלָכוֹת קְדוּמוֹת" (1728) וְ"עִיּוּנִים בְּסֵפֶר דָּנִיאֵל וּבָאַפּוֹקָלִיפְּסָה שֶׁל הַקָּדוֹשׁ יוֹחָנָן" (1733), פּוּרְסְמוּ לְאַחַר מוֹתוֹ.
הוּא גַּם הִקְדִּישׁ חֵלֶק נִיכָּר מִזְּמַנּוֹ לְאַלְכִימְיָה.
הַנִּיסּוּיִים הָאַלְכִימִיִּים שֶׁלּוֹ כִּמְעַט וְלֹא הֵנִיבוּ דָּבָר בַּעַל אוֹפִי מַדָּעִי, אַךְ נְיוּטוֹן גִּילָּה דַּרְכָּם דְּבָרִים רַבִּים שֶׁנִּיתָּנִים לְסִיוּוּג בְּאוֹפֶן מוֹדֶרְנִי כְּכִימְיָה.
חִיבּוּרוֹ Tabula Quantilatum et Graduum Caloris מֵכִיל סְקָלָה הַשְׁוָואָתִית שֶׁל טֶמְפֵּרָטוּרוֹת מִזּוֹ שֶׁל קֶרַח נָמֵס עַד לְזוֹ שֶׁל אֵשׁ מִטְבָּח קְטַנָּה.
הוּא כָּתַב מַאֲמָר כִּימִי אַחֵר - "De Natura Acidorum" ("עַל טֶבַע הַחוּמְצָה"), שֶׁמְּהַוֶּוה גַּם תְּרוּמָה חֲשׁוּבָה מוּקְדֶּמֶת לְחֵקֶר הַמַּדָּעִי שֶׁל חוּמְצוֹת.

נְיוּטוֹן כִּיהֵן בַּפַּרְלָמֶנְט שֶׁל אַנְגְּלִיָּה, בְּמִסְגֶּרֶת בֵּית הַלּוֹרְדִּים, בַּשָּׁנִים 1689–1690, וְכֵן בִּשְׁנַת 1701 (לְמֶשֶׁךְ שָׁנָה אַחַת בִּלְבַד).

בְּ-1696 עָבַר לְלוֹנְדוֹן עִם מִינּוּיוֹ לְמִשְׂרַת מְנַהֵל הַמִּטְבָּעָה הַמַּלְכוּתִית (Master of the Mint), תַּפְקִיד שֶׁקִּיבֵּל בְּאֶמְצָעוּת פַּטְרוֹנוֹ Charles Montagu, 1st Earl of Halifax, אָז שַׂר הָאוֹצָר שֶׁל בְּרִיטַנְיָה.
הוּא לָקַח חֵלֶק חָשׁוּב בָּרֵפוֹרְמָה הַגְּדוֹלָה שֶׁל הַמַּטְבֵּעַ בְּאַנְגְּלִיָּה - יִסּוּד הַבַּנְק הַמֶּרְכָּזִי (1694), אִיחוּד מַעֲרֶכֶת הַמַּטְבְּעוֹת הָאַנְגְּלִית וְהַסְּקוֹטִית עִם אִיחוּדָן שֶׁל הַמַּמְלָכוֹת בְּ-1704, קְבִיעַת תַּקִּינָה קַפְּדָנִית לְשֹׁוִוי הַמַּטְבְּעוֹת מִתּוֹךְ הִתְחַשְּׁבוּת בְּעֶרְכּוֹ הָרֵיאָלִי שֶׁל כָּל מַטְבֵּעַ, וּמָה שֶׁדֶּה פַקְטוֹ הָיָה הַצְמָדַת הַפָּאוּנְד לָעֵרֶךְ הַמִּסְחָרִי שֶׁל הַזָּהָב, וּלְמַעֲשֶׂה תֶּקֶן הַזָּהָב הָרִאשׁוֹן שֶׁל בְּרִיטַנְיָה.
בְּדַרְכּוֹ רָמַס בְּמִידַּת מָה אֶת לוֹרְד לוּקָאס, נְצִיב מְצוּדַת לוֹנְדוֹן (וּבְכָךְ הִבְטִיחַ שֶׁאֶדְמוֹנְד הָאלִי יְקַבֵּל אֶת מִשְׂרַת סְגַן הַמְּבַקֵּר בִּסְנִיף צֶ'סְטֶר הַזְּמַנִּי).
נְיוּטוֹן הָפַךְ אוּלַי לַיָּדוּעַ מִבֵּין כָּל מְנַהֲלֵי הַמִּטְבָּעָה לְאַחַר מוֹתוֹ שֶׁל תוֹמָאס נִיל בְּ-1699, וְהֶחֱזִיק בְּמִשְׂרָה זוֹ בְּמֶשֶׁךְ 30 הַשָּׁנִים הָאַחֲרוֹנוֹת שֶׁל חַיָּיו.
מַטְּרַת מִינּוּיִים אֵלֶּה הָיְיתָה לְאַפְשֵׁר לִנְיוּטוֹן מִשְׂרוֹת מַכְנִיסוֹת, אַךְ נְיוּטוֹן לָקַח אוֹתָם בִּרְצִינוּת, פָּרַשׁ מֵחוֹבוֹתָיו בְּאוּנִיבֶרְסִיטַת קֵיימְבְּרִידְג' בִּשְׁנַת 1701, וְהִתְמַסֵּר בְּמֵרַב כּוֹחוֹתָיו לְנִיהוּל הַמַּטְבֵּעַ וּבְעִיקָּר לַאֲכִיפַת הַחוֹק נֶגֶד זַיְיפָנִים.

כִּמְנַהֵל הַמִּטְבָּעָה הַמַּלְכוּתִית, נְיוּטוֹן גִּייֵּס כּוֹחוֹ בְּמָתֵמָטִיקָה וְהֶעֱרִיךְ כִּי 20 אָחוּז מֵהַמַּטְבְּעוֹת שֶׁנּוֹצְקוּ בְּרֵפוֹרְמַת הַמַּטְבֵּעַ הַגְּדוֹלָה שֶׁל 1696 הָיוּ מְזוּיָּפִים.
זִיּוּף מַטְבְּעוֹת נֶחֱשָׁב לִבְגִידָה חֲמוּרָה בְּכֶתֶר הַבְּרִיטִי, וְהָעוֹנֶשׁ עַל זִיּוּף מַטְבְּעוֹת הָיָה הוֹצָאָה אַכְזָרִית לַהוֹרֵג - תְּלִיָּיה, גְּרִירָה וּבִיתּוּר.
נְיוּטוֹן עַצְמוֹ דָּרַשׁ שֶׁהַחוֹק יֵיאָכֵף בִּמְלוֹא הַחוּמְרָה, וּבְמִקְרִים בָּהֶם חָנְנוּ אֶת הָעֲבַרְיָינִים, הָיָה הַדָּבָר לְמוֹרַת רוּחוֹ.
הַרְשָׁעַת עֲבַרְיָינִים, הָיְיתָה מְשִׂימָה מוּרְכֶּבֶת עַל פִּי חוֹק, אַף עַל פִּי כֵן, נְיוּטוֹן נִדְרָשׁ לַמְּשִׂימָה, אָסָף מַרְבִּית מִן הָעֵדוּיוֹת הַמַּפְלִילוֹת בְּעַצְמוֹ, וּבְמִסְגֶּרֶת סַמְכוּיוֹת הַשִּׁיפּוּט שֶׁלּוֹ שָׁפַט עֲבַרְיָינִים רַבִּים.
נִטְעַן כִּי פְּעוּלּוֹתָיו שֶׁהוֹבִילוּ לְצִימּוּד לְזָהָב וְהִזְרִימוּ זָהָב פְּנִימָה הַשּׁוּק הַבְּרִיטִי בַּעֲבוּר כֶּסֶף (הַמַּתֶּכֶת) הַחוּצָה הַשּׁוּק הָאֵירוֹפֵּאִי, נָבְעוּ יְשִׁירוֹת מִגִּישָׁתוֹ הָאַלְכִימִית.

נְיוּטוֹן הֵחֵל לְכַהֵן כִּנְשִׂיא הַחֶבְרָה הַמַּלְכוּתִית בְּ-1703, וְנַעֲשָׂה גַּם בְּאוֹתָהּ שָׁנָה חָבֵר זָר שֶׁל הָאָקָדֶמְיָה הַצָּרְפָתִית לְמַדָּעִים.
בַּמֵּאָה הַ-18 צָבַר נְיוּטוֹן הוֹן רַב, בְּעִיקָּר בִּזְכוּת מַעֲמָדוֹ הָרָם בַּמִּטְבָּעָה הַמַּלְכוּתִית.

בְּאַפְּרִיל 1705, הַמַּלְכָּה אֵן הֶעֱנִיקָה לִנְיוּטוֹן תּוֹאַר אַבִּיר בְּמַהֲלַךְ בִּיקּוּר מַלְכוּתִי שֶׁלָּהּ בִּטְרִינִיטִי קוֹלֵג'.

נְיוּטוֹן נִפְטַר בִּשְׁנָתוֹ בְּלוֹנְדוֹן בְּ-20 בְּמֵרְץ 1727, וְנִקְבַּר בְּמִנְזַר וֶוסְטְמִינְסְטֶר.
ווֹלְטֶר הָיָה כְּכָל הַנִּרְאֶה נוֹכַח בְּהַלְוָויָתוֹ.
אַחֲרֵי מוֹתוֹ, שֵׂיעָרוֹ שֶׁל נְיוּטוֹן נִבְחַן וְנִמְצָא כִּי הוּא מֵכִיל כַּסְפִּית, שֶׁנִּבְעֶה כְּכָל הַנִּרְאֶה מֵחֲקִירוֹתָיו הָאַלְכִימִיּוֹת.
הַרְעָלַת כַּסְפִּית יָכְלָה לְהַסְבִּיר אֶת הָאֶקְסְצֶנְטְרִיּוֹת שֶׁל נְיוּטוֹן מְאוּחָר בְּחַיָּיו.

הַמָּתֵמָטִיקַאי הַצָּרְפָתִי זֹ'וזֶף לוּאִי לֶגְרַאנְז' אָמַר לְעִיתִּים קְרוֹבוֹת כִּי נְיוּטוֹן הָיָה הַגָּאוֹן הַגָּדוֹל בְּיוֹתֵר שֶׁקָּם אֵי פַּעַם.
הוּא אַף הוֹסִיף שֶׁהוּא הָיָה גַּם "בַּר הַמַּזָּל בְּיוֹתֵר, כֵּיוָון שֶׁאִי אֶפְשָׁר לְיַיסֵּד אֶת מַעֲרֶכֶת הָעוֹלָם יוֹתֵר מִפַּעַם אַחַת".
הַמְּשׁוֹרֵר הָאַנְגְּלִי אָלֶכְּסַנְדֶּר פּוֹפּ הוּשְׁפַּע רַבּוֹת מִן הַשְּׁלֵמוּת הַנְּיוּטוֹנִית, מָה שֶׁהוֹבִיל אוֹתוֹ לִכְתּוֹב אֶת מִשְׁפָּטוֹ הַמְּפוּרְסָם:

הַטֶּבַע וְחֻקָּיו נָחוּ בְּחֶשְׁכַת שְׁחוֹר, וַיֹּאמֶר אֱלֹהִים: יְהִי נְיוּטוֹן – וַיְהִי אוֹר.

נְיוּטוֹן עַצְמוֹ הֵבִין אֶת הַהֶקְשֵׁר הַהִיסְטוֹרִי שֶׁל הֶישֵּׂגָיו, וְהֵיטִיב לְתָאֵר כֵּן בְּבִיטּוּי שֶׁהָיָה מוּכָּר עוֹד בִּזְמַנּוֹ, בְּמִכְתָּב לְרוֹבֵּרְט הוּק בְּפֶבְּרוּאָר 1676:

אִם הִרְחַקְתִּי לִרְאוֹת, הֲרֵי זֶה מִשּׁוּם שֶׁעָמַדְתִּי עַל כִּתְפֵיהֶם שֶׁל עֲנָקִים.

בְּמַאֲמָר שֶׁנִּכְתַּב מְאוּחָר יוֹתֵר, סִיכֵּם נְיוּטוֹן אֶת חַיָּיו כָּךְ:

אֵינֶנִּי יוֹדֵעַ אֵיךְ יִרְאֵנִי הָעוֹלָם, אַךְ לְעַצְמִי נִדְמֶה אֲנִי כְּיֶלֶד, שֶׁכָּל יָמָיו שִׂיחֵק עַל שְׂפַת הַיָּם וְנֶהֱנֶה בְּמוֹצְאוֹ מִדֵּי פַּעַם חֲלוּק אֶבֶן מְמוֹרָט יוֹתֵר, אוֹ קוֹנְכִיָּיה יָפָה מִן הָאֲחֵרוֹת – בְּעוֹד שֶׁיָּם הָאֱמֶת הַגָּדוֹל מִשְׂתָּרֵעַ לְפָנָיו, וַעֲדַיִין לֹא חֲקָרוֹ אִישׁ וְלֹא חָשַׂף אֶת סוֹדוֹתָיו.

אַלְבֵּרְט אַייְנְשְׁטֶייְן שָׁמַר תָּמִיד אֶת תְּמוּנָתוֹ שֶׁל נְיוּטוֹן עַל הַקִּיר שֶׁסָּמוּךְ לְשׁוּלְחַן הָעֲבוֹדָה שֶׁלּוֹ, יַחַד עִם תְּמוּנוֹתֵיהֶם שֶׁל מַיְיקְל פַרָדֶיי וְגֵ'יְימְס קְלַארְק מַקְסְוֶול.
נְיוּטוֹן נוֹתַר מַשְׁפִּיעַ עֲבוּר מַדְּעָנֵי דּוֹרֵנוּ, כְּפִי שֶׁהוּדְגַּם בְּסֶקֶר שֶׁנֶּעֱרַךְ בְּ-2005 בְּקֶרֶב חַבְרֵי הַחֶבְרָה הַמַּלְכוּתִית בִּבְרִיטַנְיָה (שֶׁנְּיוּטוֹן עָמַד בֶּעָבָר בְּרֹאשָׁהּ) בּוֹ נִשְׁאַל לְמִי הָיְיתָה הַהַשְׁפָּעָה הַגְּדוֹלָה בְּיוֹתֵר עַל הַהִיסְטוֹרְיָה שֶׁל הַמַּדָּע, נְיוּטוֹן אוֹ אַייְנְשְׁטֶייְן.
מַדְּעָנֵי הַחֶבְרָה הַמַּלְכוּתִית הִצְבִּיעוּ בְּרוֹב שֶׁלִּנְיוּטוֹן הָיְיתָה הַשְׁפָּעָה כּוֹלֶלֶת גְּדוֹלָה יוֹתֵר.
בְּ-1999, סֶקֶר דֵּעוֹת שֶׁל 100 מֵהַפִיזִיקָאִים הַמּוֹבִילִים כַּיּוֹם הִצְבִּיעַ לְאַייְנְשְׁטַיְין בְּתוֹר "הַפִיזִיקַאי הַגָּדוֹל בְּיוֹתֵר אֵי פַּעַם" וּנְיוּטוֹן בַּמָּקוֹם הַשֵּׁנִי, בְּעוֹד שֶׁבְּסֶקֶר מַקְבִּיל שֶׁנֶּעֱרַךְ בָּאֲתָר PhysicsWeb נִבְחַר נְיוּטוֹן בַּמָּקוֹם הָרִאשׁוֹן.

נְיוּטוֹן הָיָה אָדָם מַאֲמִין, אֲשֶׁר הִשְׁקִיעַ, בַּסֵּתֶר, זְמַן רַב בְּחֵקֶר כִּתְבֵי הַקּוֹדֶשׁ וּבְאַלְכִימְיָה.
הוּא נוֹלַד לְמִשְׁפָּחָה אַנְגְּלִיקָנִית, אוּלָם חוֹקְרִים מוֹדֶרְנִיִּים סְבוּרִים שֶׁהָאֱמוּנָה הַדָּתִית אוֹתָהּ פִּיתֵּחַ לְעַצְמוֹ, וְשֶׁבָּהּ הֶחֱזִיק בַּסֵּתֶר עַד סוֹף יָמָיו, הִתְרַחֲקָה מֵהָאֱמוּנָה הָאוֹרְתּוֹדוֹקְסִית.
הוּא כָּתַב עֲבוֹדוֹת בְּבִיקּוֹרֶת הַמִּקְרָא, אֲשֶׁר הַבּוֹלֶטֶת בָּהֶן, "דּוּ"חַ הִיסְטוֹרִי שֶׁל שְׁנֵי אֵירוּעִים תָּנָ"כִיִּים", פּוּרְסְמָה לָרִאשׁוֹנָה בְּ-1754, 27 שָׁנָה לְאַחַר מוֹתוֹ.
הוּא שִׁיעֵר שֶׁמּוֹעֵד צְלִיבָתוֹ שֶׁל יֶשׁוּ הַנּוֹצְרִי הוּא 3 בְּאַפְּרִיל 33, תַּאֲרִיךְ הַתּוֹאֵם אֶת אֶחָד מֵהַתַּאֲרִיכִים הַמָּסוֹרְתִּיִּים הַמְּקוּבָּלִים.
כְּמוֹ כֵן, נִיסָּה לִמְצוֹא הוֹדָעוֹת מוּסְתָּרוֹת בְּכִתְבֵי הַתָּנָ"ךְ, לְלֹא הַצְלָחָה יְתֵרָה.
לְמַעֲשֶׂה, כָּתַב נְיוּטוֹן עַל נוֹשְׂאֵי דָּת יוֹתֵר מִשֶּׁכָּתַב עַל מַדְּעֵי הַטֶּבַע.
לְאַחַר מוֹתוֹ נִמְצְאוּ בִּכְתָבָיו לְמַעְלָה מֵ-1,400,000 מִילִּים בְּנוֹשְׂאֵי דָּת, יוֹתֵר מִמָּה שֶׁכָּתַב עַל אַלְכִימְיָה וּמָתֵמָטִיקָה, וַאֲפִילּוּ יוֹתֵר מִמָּה שֶׁכָּתַב עַל פִיזִיקָה וְאַסְטְרוֹנוֹמְיָה.
בֵּין הַיֶּתֶר פִּרְסֵם נְיוּטוֹן פַּרְשָׁנוּת לְסֵפֶר דָּנִיאֵל.

אַף עַל פִּי שֶׁחוּקֵּי הַתְּנוּעָה וְהַכְּבִידָה הָעוֹלָמִית הָפְכוּ לְתַגְלִיּוֹתָיו הַיְּדוּעוֹת בְּיוֹתֵר שֶׁל נְיוּטוֹן, הוּא הִתְרִיעַ נֶגֶד הַשִּׁימּוּשׁ בָּהֶם כְּדֵי לִרְאוֹת אֶת הַיְּקוּם כִּמְכוֹנָה טְהוֹרָה הַפּוֹעֶלֶת בְּאוֹפֶן אוֹטוֹנוֹמִי לְלֹא צוֹרֶךְ בְּיֵשׁוּת אֱלוֹהִית.
הוּא כָּתַב: "הַכְּבִידָה מַסְבִּירָה אֶת תְּנוּעַת הַכּוֹכָבִים בַּיְּקוּם, אֲבָל הִיא לֹא יְכוֹלָה לְהַסְבִּיר מִי הִנִּיחַ אוֹתָם בִּתְנוּעָה מִלְּכַתְּחִילָּה.
אֱלוֹהִים מוֹשֵׁל בְּכָל הַדְּבָרִים הַלָּלוּ וְיוֹדֵעַ מָה יֵעָשֶׂה אוֹ מָה יָכוֹל לְהֵיעָשׂוֹת".
הָאַסְטְרוֹפִיזִיקַאי הָאָמֵרִיקָאִי נִיל דֶּה-גְּרָאס טַיְיסוֹן טָעַן, שֶׁכָּל עוֹד הַפְּרִינְקִיפְּיָּה עָסְקָה בְּנוֹשְׂאִים שֶׁאוֹתָם נְיוּטוֹן הִצְלִיחַ לְהַסְבִּיר בְּאֶמְצָעוּת תֵּאוֹרְיָה מָתֵמָטִית, כְּמוֹ פִּתְרוֹן הַבְּעָיָה הַדּוּ-גּוּפִית, אֲזַי אֵין בָּהּ אִזְכּוּר שֶׁל אֱלוֹהִים.
לְעוּמַּת זֹאת בְּהִתְיַיחֲסוּת לְנוֹשְׂאִים שֶׁאוֹתָם הוּא לֹא הִצְלִיחַ לִפְתּוֹר, כְּמוֹ הַבְּעָיָה הַתְּלַת-גּוּפִית (לְדוּגְמָה, הָאוֹפֶן שֶׁבּוֹ מַאְדִּים מַשְׁפִּיעַ עַל תְּנוּעַת כַּדּוּר-הָאָרֶץ סְבִיב הַשֶּׁמֶשׁ) אָז מַזְכִּיר נְיוּטוֹן אֶת אֱלוֹהִים.

הוּא הֶאֱמִין בְּעוֹלָם רַצְיוֹנָלִי אִימָנֶנְטִי, אַךְ דָּחָה אֶת "חַיּוּת הַחוֹמֶר" - הַהִילוֹצִיזְם שֶׁבִּכְתָבֵיהֶם שֶׁל גּוֹטְפְרִיד לַיְיבְּנִיץ וּבָרוּךְ שְׁפִּינוֹזָה.
הָעוֹלָם הַמְּאוּרְגָּן בְּאוֹפֶן דִּינָמִי נִיתָּן לַהֲבָנָה, וְחַיָּיב לִהְיוֹת מוּבָן, עַל יְדֵי תּוֹבָנָה פְּעִילָה.
בַּהִתְכַּתְּבוּיוֹת שֶׁלּוֹ, נְיוּטוֹן כָּתַב כִּי בִּכְתִיבַת הַפְּרִינְקִיפְּיָּה: "הוּא שָׂם עֵינוֹ עַל עֶקְרוֹנוֹת כָּאֵלּוּ שֶׁיִּקְרְבוּ אֶת בְּנֵי הָאָדָם אֶל הָאֱלוֹהוּת".
הוּא רָאָה עֵדוּת לְתִכְנוּן תְּבוּנִי בְּמַעֲרֶכֶת הָעוֹלָם: "כְּזֹאת אֲחִידוּת מוּפְלָאָה בַּמַּעֲרֶכֶת הַפְּלַנְטֵרִית חַיֶּיבֶת לִנְבּוֹעַ מֵאֵפֶקְט הַבְּחִירָה".
נְיוּטוֹן הִתְעַקֵּשׁ עַל כָּךְ שֶׁהִתְעָרְבוּת אֱלוֹהִית מַחֲזוֹרִית נְחוּצָה כְּדֵי לִשְׁמוֹר עַל הַמַּעֲרֶכֶת יַצִּיבָה, אוֹדוֹת לַגִּידּוּל הָאִיטִּי בָּאִי-יַצִּיבוּיוֹת שֶׁיָּכוֹל לְהוֹצִיא אֶת הַמַּעֲרֶכֶת כּוּלָּהּ מֵאִיזּוּן.
נְיוּטוֹן דִּימָּה אֵיפוֹא אֶת הַיְּקוּם לַשָּׁעוֹן מֵכָנִי עֲנָקִי, שֶׁכָּל חֲלָקָיו פּוֹעֲלִים בְּדִיּוּק וּבַחֲפִיפָה מוּשְׁלֶמֶת אֶחָד לַשֵּׁנִי, כַּאֲשֶׁר יוֹצֵר הַשָּׁעוֹן, אֱלוֹהִים, מְכַוֵּון אֶת מְחוֹגָיו בְּכָל רֶגַע.
מִסִּיבָּה זֹאת בְּדִיּוּק, לַיְיבְּנִיץ הִגְחִיךְ אוֹתוֹ: "הָאֵל הַכֹּל יָכוֹל רוֹצֶה לְתַקֵּן אֶת הַשָּׁעוֹן שֶׁלּוֹ מִפַּעַם לְפַעַם; שֶׁכֵּן אַחֶרֶת הוּא יַפְסִיק לָנוּעַ.
לֹא הָיָה לוֹ, כָּךְ נִרְאֶה, מַסְפִּיק חָזוֹן כְּדֵי לִיצוֹר מְכוֹנַת תְּנוּעָה נִצְחִית".

עַל עֶמְדָּתוֹ שֶׁל נְיוּטוֹן הַגַּן בְּתַקִּיפוּת סָמוּאֵל קְלַארְק, בְּהִתְכַּתְּבוּתוֹ הַמְּפוּרְסֶמֶת עִם הַמָּתֵמָטִיקַאי וְהַפִילוֹסוֹף לַיְיבְּנִיץ, שֶׁנִּקְטְעָה מוּקְדָּם עִם מוֹתוֹ שֶׁל לַיְיבְּנִיץ. מֵאָה שָׁנָה מְאוּחָר יוֹתֵר, עֲבוֹדָתוֹ הַמּוֹנוּמֶנְטָלִית שֶׁל פְּיֵיר-סִימוֹן לָפְּלַס "מֵכָנִיקָה שְׁמֵיימִית" סִיפְּקָה הֶסְבֵּר טִבְעִי מַדּוּעַ מַסְלוּלֵי הַפְּלָנֵטוֹת לֹא מַצְרִיכִים הִתְעָרְבוּת אֱלוֹהִית מַחֲזוֹרִית.

הַהַתְקָפוֹת נֶגֶד "הַחֲשִׁיבָה הַמָּאגִית" שֶׁל הַתְּקוּפָה הַקְּדַם נְאוֹרָה, וְנֶגֶד הָאֵלֵמֶנְטִים הַמִּיסְטִיִּים שֶׁל הַנַּצְרוּת, זָכוּ לְבִיסּוּס בְּמִסְגֶּרֶת הַקּוֹנְסֶפְּצִיָּה הַמֵּכָנִית שֶׁל רוֹבֵּרְט בּוֹיל אֶת הַיְּקוּם.
נְיוּטוֹן הִשְׁלִים אֶת רַעֲיוֹנוֹתָיו שֶׁל בּוֹיל דֶּרֶךְ הוֹכָחוֹת מָתֵמָטִיּוֹת, וְחָשׁוּב מִכָּךְ, הִצְלִיחַ מְאוֹד בַּהֲפִיכָתָם לַפּוֹפּוּלָרִיִּים.

הַגִּישׁוֹת שֶׁל נְיוּטוֹן וְבּוֹיל לַפִילוֹסוֹפְיָה הַמֵּכָנִית קוֹדְמוֹ עַל יְדֵי מַסָּאִים רַצְיוֹנָלִיסְטִים כְּאַלְטֶרְנָטִיבָה בַּת-קְיָימָא לְהַשְׁקָפַת הָעוֹלָם הַפַּנְתָּאִיסְטִית, וְנִתְקַבְּלוּ לְלֹא הִיסּוּס עַל יְדֵי מַטִּיפִים פְּרוֹטֶסְטַנְטִים כְּמוֹ גַּם עַל יְדֵי מַטִּיפִים פּוֹרְשִׁים מִזֶּרֶם הַ- latitudinarians.
הֵם רָאוּ בְּגִישׁוֹת אֵלֶּה, פֶּתַח הַמְּאַפְשֵׁר מַחְשָׁבָה מַדָּעִית מְסוּיֶּמֶת, כֵּיוָון שֶׁלְּמַעֲשֶׂה הָיוּ בִּיקּוֹרְתִּיִּים כְּלַפֵּי הַגִּישָׁה הַמַּדָּעִית נְטוּלַת הַפְּנִיּוֹת, בָּזֹאת הֶחֱמִיצוּ אֶת מַהוּת הֶהָגוּת שֶׁל נְיוּטוֹן וּבוּיַּל.
מֵחַד הֵם רָאוּ בִּשְׁלִילָה הָעֶקְרוֹנוֹת הֲמֵטָאפִיזִיִּים שֶׁל הָאֱמוּנוֹת הַטְּפֵלוֹת שֶׁל כְּנֵסִיּוֹת הַ"נִלְהָבִים" (Enthusiasm) וּמֵאִידָךְ הִתְמִיד בָּהֶם הַחֲשָׁשׁ מִ"קְפִיצָה" לְמַסְקָנָה אָתֵאִיסְטִית וּמִמַּחֲשָׁבוֹת נִיהִלִיסְטִיּוֹת.
בָּהּ בָּעֵת, הַגַּל הַשֵּׁנִי שֶׁל הַדֶּאִיסְטִים הָאַנְגְּלִים טָעַן כִּי תַּגְלִיּוֹתָיו שֶׁל נְיוּטוֹן עוֹלוֹת בְּקָנֶה אֶחָד עִם תְּפִיסַת הַ"דָּת הַטִּבְעִית" בָּהּ דָּגְלוּ.

בְּבֵית הַסְּפָרִים הַלְּאוּמִּי בִּירוּשָׁלַיִם מָצוּי אוֹסֶף כִּתְבֵי יָד שֶׁל נְיוּטוֹן, הַמְּכוּנֶּה "סוֹדוֹתָיו שֶׁל נְיוּטוֹן" (Newton's Secrets), הָעוֹסְקִים בְּפַרְשָׁנוּת הַמִּקְרָא, בְּמִבְנֵה הַמִּשְׁכָּן וּבֵית הַמִּקְדָּשׁ, בְּחִישּׁוּבֵי קֵץ הַיָּמִים, בְּאַלְכִימְיָה וּבְהִיסְטוֹרְיָה עַתִּיקָה.
אוֹסֶף זֶה חוֹשֵׂף צַד פָּחוֹת מוּכָּר שֶׁל נְיוּטוֹן – כְּפִילוֹסוֹף דָּתִי.
בֵּין כִּתְבֵי הַיָּד מָצוּי גַּם "רְשִׁימוֹת עַל הַמִּקְדָּשׁ הַיְּהוּדִי" הָעוֹסֵק בְּבֵית הַמִּקְדָּשׁ וּבְמִנְהֲגֵי הַפּוּלְחָן בּוֹ.

כַּאֲשֶׁר נִתְרַם עִזְּבוֹנוֹ שֶׁל נְיוּטוֹן לְאוּנִיבֶרְסִיטַת קֵיימְבְּרִידְג', נְצִיגֵי הָאוּנִיבֶרְסִיטָה סֵירְבוּ לְקַבֵּל אֶת כְּתָבָיו הַתֵּאוֹלוֹגִיִּים מֵחוֹסֶר עִנְיָין וְהַכְּתָבִים נִשְׁאֲרוּ בִּידֵי יוֹרְשָׁיו.
כִּתְבֵי הַיָּד נֶחְשְׂפוּ לַצִּיבּוּר רַק בִּשְׁנַת 1936, כַּאֲשֶׁר אֶחָד מִיּוֹרְשָׁיו הֶחֱלִיט לְהַעֲמִיד לִמְכִירָה פּוּמְבִּית אֶת הַכְּתָבִים.
אַבְרָהָם שָׁלוֹם יְהוּדָה, חוֹקֵר מִקְרָא יְלִיד יְרוּשָׁלַיִם, קָנָה אֶת מַרְבִּית כִּתְבֵי הַיָּד.
הוּא נִיסָּה לְעַנְיֵין בָּהֶם אֶת הַמִּמְסָד הַמַּדָּעִי, אוּלָם לְלֹא הַצְלָחָה.
בִּתְקוּפַת מִלְחֶמֶת הָעוֹלָם הַשְּׁנִייָּה הוּא הִיגֵּר לְאַרְצוֹת הַבְּרִית, וְעַל סַף מוֹתוֹ תָּרַם אֶת אוֹסְפוֹ, כּוֹלֵל כִּתְבֵי הַיָּד שֶׁל נְיוּטוֹן, לַסִּפְרִיָּיה הַלְּאוּמִּית בִּירוּשָׁלַיִם.
רַק בִּתְחִילַּת שְׁנוֹת הַשִּׁבְעִים הִסְתַּיְּימוּ הַמַּחֲלוֹקוֹת הַמִּשְׁפָּטִיּוֹת עִם הַיּוֹרְשִׁים, וְהַכַּתָּבִים הִגִּיעוּ לִירוּשָׁלַיִם.
בְּיוֹנִי 2007 הִצִּיג בֵּית הַסְּפָרִים הַלְּאוּמִּי אֶת כִּתְבֵי הַיָּד לַצִּיבּוּר בְּמִסְגֶּרֶת כֶּנֶס בֵּינְלְאוּמִּי בְּשֵׁם Newton in Pursuit of the Secrets of God and Nature – נְיוּטוֹן בְּעִקְבוֹת סוֹדוֹת הָאֵל וְהַמַּדָּע. לְיָמִים, בְּפֶבְּרוּאָר 2016 הִכְרִיז אוּנֶסְק"וֹ עַל מִכְלוֹל כְּתָבִים אֵלּוּ שֶׁל נְיוּטוֹן כְּנִכְסֵי רוּחַ עוֹלָמִיִּים.

הַכַּלְכְּלָן גּ'וֹן מַיְינַרְד קֶיְינֶס קָנָה חֵלֶק אַחֵר שֶׁל כִּתְבֵי הַיָּד, וּפִרְסֵם בְּעִקְבוֹת כָּךְ מַאֲמָר עַל "נְיוּטוֹן הָאַחֵר" וְעַל הַקִּרְבָה בֵּין מוּשַּׂג הָאֵל אֵצֶל נְיוּטוֹן לְבֵין תְּפִיסַת הָאֵל בַּיַּהֲדוּת.
אֶת כִּתְבֵי הַיָּד שֶׁרָכַשׁ הוֹרִישׁ קֶיְינֶס לְקִינְגְס קוֹלֵג' בְּאוּנִיבֶרְסִיטַת קֵיימְבְּרִידְג'.
אוֹסָפִים נוֹסָפִים שֶׁל כְּתָבִים תֵּאוֹלוֹגִיִּים שֶׁל נְיוּטוֹן נִמְצָאִים בָּנְיוּ קוֹלֵג' בְּאוּנִיבֶרְסִיטַת אוֹקְסְפוֹרְד וּבְסִפְרִיָּיה הַבּוֹדְלַיְינִית.
הָאַגָּדָה מְסַפֶּרֶת שֶׁעַל נְיוּטוֹן נָחָה הַהַשְׁרָאָה לְנַסֵּחַ אֶת תֵּאוֹרְיַית הַכְּבִידָה הָעוֹלָמִית שֶׁלּוֹ מִנְּפִילַת תַּפּוּחַ אַרְצָהּ.
סְרָטִים מְצוּיָּרִים וְגִרְסָאוֹת אֲחֵרוֹת לַסִּיפּוּר הִרְחִיקוּ לֶכֶת וְאַף הִצִּיעוּ שֶׁהַתַּפּוּחַ נָפַל יְשִׁירוֹת עַל רֹאשׁוֹ.
גּ'וֹן קוֹנְדְּוִיט, עוֹזְרוֹ שֶׁל נְיוּטוֹן בַּמִּטְבָּעָה הַמַּלְכוּתִית וּבַעֲלָהּ שֶׁל אַחְיָינִיתוֹ שֶׁל נְיוּטוֹן, תֵּיאֵר אֶת הַמְּאוֹרָע כַּאֲשֶׁר כָּתַב עַל חַיָּיו שֶׁל נְיוּטוֹן:

בִּשְׁנַת 1666 הוּא פָּרַשׁ שׁוּב מִקֵּיימְבְּרִידְג' לְאִמָּא שֶׁלּוֹ בְּלִינְקוֹלְנְשֵׁייר.
כַּאֲשֶׁר הוּא יָשַׁב מְהוּרְהָר בְּגִינָהּ שֶׁלּוֹ בָּאָה לְמוֹחוֹ מַחְשָׁבָה שֶׁכּוֹחַ הַכְּבִידָה (מַחְשָׁבָה שֶׁהֵבִיאָה נְפִילָתוֹ שֶׁל תַּפּוּחַ מֵעֵץ) לֹא הָיָה מוּגְבָּל לְמֶרְחָק מְסוּיָּם מִכַּדּוּר הָאָרֶץ, אֶלָּא שֶׁכּוֹחַ זֶה נִמְשָׁךְ רָחוֹק הַרְבֵּה יוֹתֵר מִמָּה שֶׁנֶּחֱשָׁב אָז.
מַדּוּעַ שֶׁהַכּוֹחַ לֹא יִפְעַל גַּם לְמֶרְחַק הַיָּרֵחַ הוּא חָשַׁב לְעַצְמוֹ.
וְאִם כָּךְ, הוּא חַיָּיב לְהַשְׁפִּיעַ עַל תְּנוּעַת הַיָּרֵחַ.
אוּלַי זֶהוּ הַכּוֹחַ שֶׁמַּחֲזִיק אֶת הַיָּרֵחַ בְּמַסְלוּלוֹ סְבִיב כַּדּוּר הָאָרֶץ.
מִיָּד הוּא שָׁקַע בַּחִישּׁוּבִים בְּנוֹגֵעַ לַהַשְׁפָּעָה שֶׁל הַהַנָּחָה שֶׁלּוֹ.

הַשְּׁאֵלָה לֹא הָיְיתָה אִם כּוֹחַ כַּזֶּה אָכֵן הִתְקַיֵּים (שֶׁכֵּן כֹּחַ זֶה כְּבָר הָיָה יָדוּעַ וְנָדוֹן כְּבָר בַּפִילוֹסוֹפְיָה הַיְּוָונִית), אֶלָּא הַאִם הוּא מְסוּגָּל לְהַחֲזִיק אֶת הַיָּרֵחַ בְּמַסְלוּלוֹ מִמֶּרְחָק כֹּה רַב.
נְיוּטוֹן הֶרְאָה כִּי אִם הַכּוֹחַ פְּרוֹפּוֹרְצְיוֹנָלִי הָפוּךְ לְרִיבּוּעַ הַמֶּרְחָק, אָז נִיתָּן לְחַשֵּׁב אֶת מַסְלוּל הַיָּרֵחַ וּלְקַבֵּל הַתְאָמָה טוֹבָה עִם הַמְּדִידוֹת שֶׁל הַמַּסְלוּל.
אֲבָל הוּא לֹא הִסְתַּפֵּק בְּכָךְ וְהִגִּיעַ לְמַסְקָנָה שֶׁאוֹתוֹ הַכּוֹחַ הַגּוֹרֵם לִנְפִילַת תַּפּוּחִים אֶרְצֶה (וְהַמַּחֲזִיק אֶת הַיָּרֵחַ), זֵהֶה בְּמַהוּתוֹ לְכוֹחַ שֶׁמַּפְעִילָה הַשֶּׁמֶשׁ עַל כּוֹכְבֵי הַלֶּכֶת, וְהוּא שֶׁמַּחֲזִיק אוֹתָם בְּמַסְלוּלֵיהֶם.
"בֵּין כָּל שְׁנֵי חֶלְקִיקִים בַּעֲלֵי מָסָה, לְלֹא תְּלוּת בְּגוֹדֶל הַמָּסָה שֶׁלָּהֶם, פּוֹעֵל כּוֹחַ מְשִׁיכָה שֶׁאֵינוֹ מוּגְבָּל לְמֶרְחָק מְסוּיָּם בֵּינָם", כָּתַב נְיוּטוֹן.
הוּא הִשְׁתַּמֵּשׁ בַּמִּילָּה הַלָּטִינִית "gravitas" לְצִיּוֹן הַכּוֹחַ, שֶׁלְּיָמִים יְצוּיַּן עַל יְדֵי הַמִּילָּה "gravitation", אוֹ בְּעִבְרִית "כְּבִידָה".
עַתָּה הוּא הָיָה נָכוֹן לְהַרְאוֹת כִּי כּוֹחַ הַכְּבִידָה הוּא כּוֹחַ יְסוֹדִי בַּיְּקוּם, הַמֵּנִיעַ אוֹתוֹ כְּמַעֲרֶכֶת מֵכָנִית אַחַת גְּדוֹלָה.

כּוֹתֵב בֶּן זְמַנּוֹ שֶׁל נְיוּטוֹן, וִילְיָאם סְטְיוֹקְלִי, תֵּיאֵר בְּסִפְרוֹ "זִיכְרוֹנוֹת שֶׁל חַיָּיו שֶׁל אַיְיזָק נְיוּטוֹן" שִׂיחָה עִם נְיוּטוֹן בְּ-15 בְּאַפְּרִיל 1726.
לְפִי הַשִּׂיחָה, "רַעֲיוֹן הַכְּבִידָה הִגִּיעַ לְמוֹחוֹ שֶׁל נְיוּטוֹן כַּאֲשֶׁר תַּפּוּחַ נָפַל מִן הָעֵץ אַרְצָהּ, וְהוּא נָפַל לְמַצַּב רוּחַ מְהוּרְהָר.
מַדּוּעַ הַתַּפּוּחַ נוֹפֵל תָּמִיד בִּמְאוּנָּךְ לַקַּרְקַע, חָשַׁב לְעַצְמוֹ.
מַדּוּעַ הוּא לֹא הוֹלֵךְ הַצִּדָּה אוֹ לְמַעְלָה, אֶלָּא נִמְשָׁךְ בִּקְבִיעוּת לְמֶרְכַּז כַּדּוּר הָאָרֶץ".
בָּאֳופָנִים זֵהִים, ווֹלְטֶר (שֶׁנָּכַח בְּטֶקֶס הַלְּוָויָה שֶׁל נְיוּטוֹן) כָּתַב בְּ"חִיבּוּר עַל שִׁירָה אֶפִּית" (1727): "סֵר אַיְיזָק נְיוּטוֹן הָלַךְ בְּגַנָּיו, וּלְפֶתַע הִגִּיעָה לְמוֹחוֹ הַמַּחְשָׁבָה הָרִאשׁוֹנָה עַל מַעֲרֶכֶת הַכְּבִידָה, כְּתוֹצָאָה מִנְּפִילָתוֹ שֶׁל תַּפּוּחַ לַקַּרְקַע".

נְיוּטוֹן מֵעוֹלָם לֹא הִתְחַתֵּן.
הָאֱמוּנָה הָרוֹוַחַת כִּי הוּא מֵת בָּתוּל.
הָיְיתָה לוֹ יְדִידוּת קְרוֹבָה עִם הַמָּתֵמָטִיקַאי הַשְּׁוֵוייצָרִי נִיקוֹלָס פַּאטְיוֹ דֶּה דְּוַויָּיהּ, שֶׁאוֹתוֹ הִכִּיר בְּלוֹנְדוֹן בִּשְׁנַת 1689.
הַקֶּשֶׁר הָאִינְטֶנְסִיבִי שֶׁלָּהֶם הִגִּיעַ לְסִיּוּמוֹ בְּאוֹפֶן פִּתְאוֹמִי וְלֹא מוּסְבָּר בְּ-1693, שֶׁלְּאַחֲרָיו הוּא סָבַל מֵהִתְמוֹטְטוּת עֲצַבִּים.
בְּסֶפְּטֶמְבֶּר אוֹתָהּ שָׁנָה, שָׁלַח נְיוּטוֹן שֶׁסָּבַל מֵהִתְמוֹטְטוּת, מִכְתְּבֵי הָאַשְׁמָה פִּרְאִיִּים לַחֲבֵרָיו סֶמְיוּאְל פִּיפְּס וְג'וֹן לוּק.
בְּפֶתֶק שֶׁנִּשְׁלַח אֶל לוּק, נִכְלְלָה הַהַאֲשָׁמָה כִּי הוּא "הִשְׁתַּדֵּל לְסַבֵּךְ אוֹתִי עִם woemen" (בַּמָּקוֹר).

נְיוּטוֹן נֶחֱשָׁב לִמְרוּחָק, מְפוּזָּר וְלֹא מְסוּדָּר.
עַד מְהֵרָה נִיתֵּק אֶת רוֹב קְשָׁרָיו הַחֶבְרָתִיִּים וְנָטָה לִשְׁקוֹעַ בְּקַדַּחְתָּנוּת בְּמֶחְקָרָיו.
מְסוּפָּר גַּם שֶׁאִישׁ כִּמְעַט לֹא הִגִּיעַ לְהַקְשִׁיב לְהַרְצָאוֹתָיו הַבִּלְתִּי מוּבָנוֹת, אַךְ הוּא לֹא שָׂם לֵב לְכָךְ.
בִּמְרוּצַת הַשָּׁנִים הִתְגַּלְּעוּ מַחֲלוֹקוֹת קָשׁוֹת בֵּינוֹ לְבֵין לַיְיבְּנִיץ עַל נוֹשְׂאִים אִישִׁיִּים כְּמוֹ זְכוּת הָרִאשׁוֹנִים עַל נִיסּוּחִים מְסוּיָּמִים בְּחֶשְׁבּוֹן הַדִּיפֵרֶנְצְיָאלִי וְהָאִינְטֶגְרָלִי וְגַם עַל נוֹשְׂאִים מַהוּתִיִּים כְּמוֹ תְּפִיסָתוֹ הָאַנְטִי אֶמְפִּירִיצִיסְטִית (רַצְיוֹנָלִיסְטִית).
כְּמוֹ גַּם הַסִּכְסוּךְ בֵּין נְיוּטוֹן לְבֵין הוּק.

בֵּין אַיְיזָק נְיוּטוֹן לְרוֹבֵּרְט הוּק הִתְקַיְּימָה מְרִיבָה אֲרוּכַּת שָׁנִים וַחֲרִיפָה בְּיוֹתֵר.
בִּתְקוּפָה בָּהּ הוּק עוֹד הָיָה בַּחַיִּים, הוּא נֶחֱשָׁב לְמַדְּעָן גָּדוֹל וּמוּכָּר בְּהַרְבֵּה מִנְּיוּטוֹן.
לְעוּמַּת זֹאת, אַחֲרֵי פְּטִירָתוֹ שֶׁל הוּק בְּ-3 בְּמַרְס 1703, הֵחֵלָּה מְגַמַּת הַפּוֹפּוּלָרִיּוּת שֶׁל נְיוּטוֹן לְהִתְחַדֵּד, וְרַק בְּסוֹף הַמֵּאָה הַ-20 הֵחֵלָּה לְהִתְפַּתֵּחַ הַכָּרָה חוֹזֶרֶת בְּהֶישֵּׂגָיו שֶׁל הוּק.
נִרְאֶה כִּי נְיוּטוֹן הִקְפִּיד בְּהַמְעָטַת חֲשִׁיבוּתוֹ שֶׁל הוּק, וְיִיחֵס רַבִּים מִמִּמְצָאָיו שֶׁל הוּק לְעַצְמוֹ (רָאוּ לְדוּגְמָה, טַבְּעוֹת נְיוּטוֹן).

כְּכָל הַנִּרְאֶה, נְיוּטוֹן, הוּשְׁפַּע מִסְפַּר הַמִּיקְרוֹגְרַפְיָה שֶׁל הוּק, וְיִיתָּכֵן כִּי זֶה מָה שֶׁהִצִּית בּוֹ אֶת הַלַּהַט לִלְמוֹד אוֹדוֹת הָאוֹר.
נְיוּטוֹן אָמַר עַל הַמְּצָאַת טַבְּעוֹת נְיוּטוֹן בְּמִיקְרוֹגְרַפְיָה שֶׁל הוּק:

"נִיסּוּי לֹא צָפוּי, שֶׁמַּר הוּק, בְּמָקוֹם כָּלְשֶׁהוּ בַּמִּיקְרוֹגְרַפְיָה שֶׁלּוֹ, סִיפֵּר שֶׁעָשָׂה עִם שְׁנֵי כֵּלִים שְׁקוּפִים דְּמוּיֵי-טְרִיז"

מוּכֶּרֶת הָאָנֶקְדּוֹטָה שֶׁאֶת הַמִּשְׁפָּט, "אִם הִרְחַקְתִּי לִרְאוֹת, הֲרֵי זֶה מִשּׁוּם שֶׁעָמַדְתִּי עַל כִּתְפֵיהֶם שֶׁל עֲנָקִים", כָּתַב נְיוּטוֹן לְהוּק דַּוְוקָא בְּעוֹקְצָנוּת, וְזֹאת עַל רֶקַע הַסִּכְסוּךְ בֵּין הַשָּׁנִים, וְטַעֲנוֹתָיו שֶׁל הוּק כִּי נְיוּטוֹן "גָּנַב" מִמֶּנּוּ אֶת מִשְׁוְואַת הַכְּבִידָה וּמִצִּדּוֹ שֶׁל נְיוּטוֹן תְּחוּשָׁה שֶׁהוּק מְנַסֶּה לְנַכֵּס הֶישֵּׂגָיו לַחֶבְרָה הַמַּלְכוּתִית (בְּטֶרֶם נְיוּטוֹן הָיָה חָבֵר בָּהּ וּנְשִׂיאָהּ).
הַטַּעֲנָה, אִם כֵּן, שֶׁהַבִּיטּוּי "עוֹמֵד עַל כְּתֵפֵי עֲנָקִים" (כְּפִי שֶׁהִשְׁתַּמֵּשׁ בּוֹ נְיוּטוֹן) וְהוּא קִיצּוּר שֶׁל הַבִּיטּוּי הַשָּׁגוּר "גַּמָּד הָעוֹמֵד עַל כְּתֵפֵי עֲנָקִים", נוֹעַד עַל דֶּרֶךְ הַמַּשְׂכִּיל יָבִין, לִלְעוֹג לְהוּק, שֶׁהָיָה קְטַן קוֹמָה וְגִיבֵּן, כְּכָל הַנִּרְאֶה שְׁגוּיָה גַּם כֵּיוָון שֶׁטֶּרֶם נִתְגַּלְּעוּ הַיְּחָסִים בֵּין הַשָּׁנִים, רֵאשִׁית הַסִּכְסוּךְ מְתוֹעֶדֶת בְּ-1679 כְּשָׁלוֹשׁ שָׁנִים מְאוּחָר יוֹתֵר לִכְתִיבַת הַמִּכְתָּב, וְגַם מִשּׁוּם שֶׁמִּמְּקוֹרוֹת שׁוֹנִים, אָכֵן נִרְאֶה שֶׁזּוֹ הָיְיתָה תְּפִיסָתוֹ שֶׁל נְיוּטוֹן אֶת הֶישֵּׂגָיו.