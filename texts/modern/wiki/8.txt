הַמַּטָּרָה הָעִיקָּרִית שֶׁל הַקְּרִיפְּטוֹאָנָלִיזָה הִיא, בְּהִינָּתֵן פִּיסַּת מֵידָע מוּצְפָּן כָּלְשֶׁהִי שֶׁנִּקְרֵאת טֶקְסְט-מוּצְפָּן (ciphertext), עַל הַמְּנַתֵּחַ, 'הַתּוֹקֵף' אוֹ 'הַיָּרִיב' כְּפִי שֶׁנָּהוּג לִקְרוֹא לוֹ, לְהַשִּׂיג כַּמָּה שֶׁיּוֹתֵר מֵידָע אוֹדוֹת הַטֶּקְסְט הַמְּקוֹרִי שֶׁנִּקְרָא טֶקְסְט-קָרִיא (plaintext) הַמְּשׁוּיָּךְ לְאוֹתָהּ פִּיסַּת מֵידָע.

הַנָּחַת הָעֲבוֹדָה לְפִי עִקָּרוֹן קִרְקְהוֹפְּס וּכְפִי שֶׁנּוּסְּחָה עַל יְדֵי שָׁאנוֹן "הָאוֹיֵב מַכִּיר אֶת הַמַּעֲרֶכֶת" (the enemy knows the system).
דְּהַייְנוּ פִּרְטֵי הָאַלְגּוֹרִיתְם שֶׁשִּׁימֵּשׁ לְהַצְפָּנָה, כְּמוֹ גַּם כַּמָּה פְּרָטִים בְּסִיסִים אֲחֵרִים עַל הַמַּעֲרֶכֶת כְּמוֹ אוֹרֶךְ מַפְתֵּחַ הַהַצְפָּנָה בְּסִיבִיּוֹת, פּוּמְבִּיִּים וִידוּעִים לְכָל.
זוֹהִי הַנָּחָה סְבִירָה מִבְּחִינָה מַעֲשִׂית כְּכָל שֶׁהַהִיסְטוֹרְיָה מְלַמֶּדֶת.
קַיָּימוֹת אֵין סְפוֹר דּוּגְמָאוֹת מֵהֶעָבָר שֶׁל חֲשִׂיפַת אַלְגּוֹרִיתְמִים סוֹדִיִּים, אִם עַל יְדֵי רִיגּוּל, בְּגִידָה, הַנְדָּסָה הֲפוּכָה, מֶחְדָּל, טָעוּת אֱנוֹשׁ, תַּקָּלָה וְכַדּוֹמֶה.
הָיוּ מִקְרִים שֶׁהַתּוֹקֵף הִצְלִיחַ לְשַׁחְזֵר אֶת אַלְגּוֹרִיתְם הַהַצְפָּנָה רַק מִנִּיתּוּחַ הַטֶּקְסְט הַמּוּצְפָּן.

כְּמוֹ כֵן הַהַנָּחָה הִיא שֶׁהַיָּרִיב אוֹ הָאוֹיֵב יִשְׁתַּמֵּשׁ בָּאַסְטְרָטֶגְיָה הַטּוֹבָה בְּיוֹתֵר הָאֶפְשָׁרִית כְּדֵי לִשְׁבּוֹר אֶת הָאַלְגּוֹרִיתְם שֶׁלְּךָ וְלֹא הָאַסְטְרָטֶגְיָה שֶׁאַתָּה חוֹשֵׁב אוֹ רוֹצֶה שֶׁהוּא יִשְׁתַּמֵּשׁ בָּהּ.
לָכֵן הַעֲרָכַת בִּיטָּחוֹן שֶׁל מַעֲרֶכֶת הַצְפָּנָה תְּלוּיָה בַּ"שִׁיטָה הַטּוֹבָה בְּיוֹתֵר" הַיְּדוּעָה בְּאוֹתוֹ זְמַן כְּדֵי לִשְׁבּוֹר אוֹתָהּ.
כְּכָל שֶׁמִּתְגַּלּוֹת שִׁיטוֹת טוֹבוֹת יוֹתֵר רָמַת הַבִּיטָּחוֹן שֶׁל הַמַּעֲרֶכֶת רַק תֵּלֵךְ וְתִפְחַת, הִיא לְעוֹלָם לֹא תִּהְיֶה יוֹתֵר טוֹבָה.

קַיֶּימֶת מֵעֵין תַּחֲרוּת סְמוּיָה בֵּין מַמְצִיאֵי הָאַלְגּוֹרִיתְמִים לְבֵין הָאָנָלִיסְטִים שֶׁמְּנַתְּחִים אוֹתָם.
הִתְפַּתְּחוּת הַקְּרִיפְּטוֹגְרַפְיָה הַמּוֹדֶרְנִית נַעֲשֵׂית בִּשְׁנֵי מַסְלוּלִים מַקְבִּילִים - הִתְפַּתְּחוּת שֶׁל שִׁיטוֹת הַצְפָּנָה מִתְקַדְּמוֹת יוֹתֵר וּמֵאִידָךְ הִתְפַּתְּחוּת שִׁיטוֹת פִּיצּוּחַ הַחוֹשְׂפוֹת חוּלְשׁוֹת בַּשִּׁיטוֹת אִילּוּ וְחוֹזֵר חָלִילָה.
לְעִיתִּים דַּי בְּהוֹכָחָה תֵּאוֹרֵטִית שֶׁאַלְגּוֹרִיתְם מְסוּיָּם נִיתָּן לְפִיצּוּחַ בְּכַמּוּת עֲבוֹדָה נְמוּכָה מִזּוֹ שֶׁהִצְהִירוּ עָלֶיהָ מְפַתְּחֵי הָאַלְגּוֹרִיתְם אוֹ בְּכַמּוּת עֲבוֹדָה הַנְּמוּכָה בְּמִידָּה מְסוּיֶּמֶת מִכּוֹחַ גַּס.
מְפַתְּחִים נִדְרָשִׁים לְעִיתִּים לְהִתְמוֹדֵד עִם שִׁיטוֹת פְּרִיצָה חֲדָשׁוֹת שֶׁמִּתְגַּלּוֹת.
לְעִיתִּים מִתְגַּלּוֹת פְּרָצוֹת בַּגִּרְסָה הָרִאשׁוֹנָה וְהַמְּפַתְּחִים חוֹזְרִים וּמוֹצִיאִים גִּרְסָאוֹת מְמוּטְּבוֹת הָעֲמִידוּת בִּפְנֵי הַהַתְקָפוֹת שֶׁהִתְגַּלּוּ.

מוֹדֵלִים שֶׁל הַתְקָפוֹת
כַּמּוּת הַמֵּידָע אוֹדוֹת טֶקְסְט הַמָּקוֹר, הַזְּמִינָה לְתוֹקֶף לִפְנֵי הַהַתְקָפָה מִתְחַלֶּקֶת לְכַמָּה מוֹדֵלִים עִיקָּרִיִּים מֵהַקַּל אֶל הַכָּבֵד:

הַתְקָפַת טֶקְסְט מוּצְפָּן בִּלְבַד הִיא הַבְּסִיסִית וְהַצְּפוּיָה בְּיוֹתֵר.
הַהַנָּחָה הִיא שֶׁהַתּוֹקֶף יָכוֹל תָּמִיד לְהַשִּׂיג טֶקְסְט מוּצְפָּן, כְּגוֹן עַל יְדֵי הַאֲזָנָה אוֹ צִיתוּת לְרֶשֶׁת תִּקְשׁוֹרֶת בָּהּ מוּעֲבָר הַמֵּידָע.
הַתְקָפַת גָּלוּי-יָדוּעַ (known plaintext).
בִּרְשׁוּת הַתּוֹקֶף כַּמּוּת מְסוּיֶּמֶת בְּדֶרֶךְ כְּלָל מוּגְבֶּלֶת שֶׁל טֶקְסְט-מוּצְפָּן וְהַטֶּקְסְט הַגָּלוּי הַמְּשׁוּיָּךְ לוֹ.
לְמָשָׁל בְּמִקְרֶה שֶׁבּוֹ טֶקְסְט מוּצְפָּן שֶׁהָיָה בֶּעָבָר סוֹדִי וְנַעֲשָׂה פּוּמְבִּי, בִּזְמַן שֶׁמַּפְתֵּחַ הַהַצְפָּנָה מֵעוֹלָם לֹא פּוּרְסַם.
אוֹ לְמָשָׁל כַּאֲשֶׁר הַתּוֹקֶף יוֹדֵעַ מִמָּקוֹר אַחֵר מַהוּ חֵלֶק מֵהַטֶּקְסְט הַמּוּצְפָּן (כְּמוֹ קוֹבֶץ מוּצְפָּן שֶׁמֵּכִיל בִּתְחִילָּתוֹ כּוֹתָרוֹת אוֹ נְתוּנִים מוּסְכָּמִים וִידוּעִים).
הַתְקָפַת גָּלוּי-נִבְחַר (chosen plaintext).
בִּיכוֹלְתּוֹ שֶׁל הַתּוֹקֶף לְהַשִּׂיג טֶקְסְט-גָּלוּי שֶׁמַּתְאִים לְטֶקְסְט מוּצְפָּן כָּלְשֶׁהוּ, לְפִי בְּחִירָתוֹ.
מִלְּבַד הַטֶּקְסְט הַמּוּתְקָף.
אֶפְשָׁרוּת אַחַת הִיא שֶׁהַתּוֹקֶף הִצְלִיחַ לָשִׂים יָדוֹ עַל מְכוֹנַת הַצְפָּנָה שֶׁמַּפְתֵּחַ הַהַצְפָּנָה מוּסְתָּר בְּתוֹכָהּ בְּתוֹךְ חוּמְרָה חֲסִינַת מַגַּע (tamper-proof), הַתּוֹקֵף יָכוֹל לְהַפְעִיל אֶת הַמְּכוֹנָה וּלְהַצְפִּין כָּל טֶקְסְט שֶׁיִּבְחַר, אַךְ אֵינוֹ יָכוֹל לִרְאוֹת אֶת הַמַּפְתֵּחַ אוֹ לְפַעְנֵחַ טֶקְסְט שֶׁהוּצְפַּן.
הַתְקָפַת מוּצְפָּן-נִבְחַר (chosen ciphertext).
בִּיכוֹלְתּוֹ שֶׁל הַתּוֹקֶף לְהַשִּׂיג כָּל טֶקְסְט-מוּצְפָּן וְטֶקְסְט גָּלוּי מַתְאִים כִּרְצוֹנוֹ, מִלְּבַד שֶׁל הַטֶּקְסְט הַמּוּתְקָף.
לְמָשָׁל בְּמַעֲרֶכֶת אוֹטוֹמָטִית שֶׁבָּהּ הַתּוֹקֶף יָכוֹל לִשְׁלוֹחַ הוֹדָעוֹת מוּצְפָּנוֹת וּלְקַבֵּל תְּגוּבָה, לִפְעָמִים הַתְּגוּבָה יְכוֹלָה לִהְיוֹת מֵידָע עַל שְׁגִיאָה שֶׁאֵרְעָה בְּלִיוּוּי תּוֹצְאַת הַפִּעְנוּחַ.
הַתְקָפַת מוּצְפָּן-נִבְחַר מוּתְאֶמֶת.
הִיא שִׁינּוּי קַל בַּהַגְדָּרָה הַקּוֹדֶמֶת.
הַתּוֹקֶף יָכוֹל לְמַטֵּב אֶת הַהַתְקָפָה וְלִבְחוֹר שׁוּב טֶקְסְטִים לְצוֹרֶךְ הַצְפָּנָה, עַל פִּי תּוֹצְאוֹת הַתְקָפָה קוֹדֶמֶת.
הַתְקָפַת מַפְתְּחוֹת קְשׁוּרִים (related-key).
הַתּוֹקֶף רַשַּׁאי לְקַבֵּל טֶקְסְט מוּצְפָּן כָּלְשֶׁהוּ עִם מַפְתְּחוֹת שׁוֹנִים וְקַיָּים קֶשֶׁר אוֹ יַחַס מָתֵמָטִי כָּלְשֶׁהוּ בֵּינֵיהֶם.
לְמָשָׁל הַמַּפְתֵּחַ הַשָּׁנִי הוּא XOR שֶׁל עֵרֶךְ קָבוּעַ כָּלְשֶׁהוּ עִם הַמַּפְתֵּחַ הָרִאשׁוֹן.
אוֹ שְׁנֵי מַפְתְּחוֹת שֶׁהַהֶבְדֵּל בֵּינֵיהֶם הוּא בְּסִיבִּית אַחַת בִּלְבַד.
בְּדֶרֶךְ זוֹ הַתּוֹקֶף מְנַסֶּה לִלְמוֹד אֶת הַשְׁלָכוֹת הַקֶּשֶׁר בֵּין הַמַּפְתְּחוֹת עַל הַטֶּקְסְט הַמּוּצְפָּן.
מוֹדֵל אוֹרַקֵל
בְּאָנָלִיזָה תֵּאוֹרֵטִית מִתְעַלְּמִים מֵהַהֶקְשֵׁר שֶׁבּוֹ נַעֲשֵׂית הַהַתְקָפָה אוֹ מִפְּרָטֶיהָ הַטֶּכְנִיִּים וּמְתָאֲרִים אוֹתָהּ בְּאֶמְצָעוּת 'מִשְׂחָק' מוּפְשָׁט.
לְצוֹרֶךְ הָעִנְיָין נַנִּיחַ שֶׁקַּיָּים אוֹרַקֵל הִיפּוֹתֵטִי שֶׁבִּרְשׁוּתוֹ אַלְגּוֹרִיתְם הַצְפָּנָה מְסוּיָּם שֶׁאֶת בִּיטְחוֹנוֹ מְעוּנְיָינִים לִבְדּוֹק, הַתּוֹקֶף רַשַּׁאי לִפְנוֹת לָאוֹרַקֵל וּלְבַקֵּשׁ מִמֶּנּוּ לְהַצְפִּין עֲבוּרוֹ מֵידָע מְסוּיָּם בְּאַלְגּוֹרִיתְם זֶה, עִם מַפְתֵּחַ הַצְפָּנָה שֶׁיָּדוּעַ לָאוֹרַקֵל בִּלְבַד וּלְהַחֲזִיר לוֹ אֶת הַתּוֹצָאָה.
הָאוֹרַקֵל מַחֲזִיר בִּתְגוּבָה טֶקְסְט מוּצְפָּן אוֹ מַחְרוֹזֶת אַקְרָאִית סְתָמִית, אַךְ אֵינוֹ רַשַּׁאי לַחֲשׂוֹף אֶת מַפְתֵּחַ הַהַצְפָּנָה.
הַמִּשְׂחָק מְנוֹהָל כָּךְ שֶׁהַתּוֹקֶף שׁוֹלֵחַ לָאוֹרַקֵל מַחְרוֹזֶת כָּלְשֶׁהִי, הָאוֹרַקֵל מֵטִיל מַטְבֵּעַ וּלְפִי תּוֹצְאַת הַהֲטָלָה מְבַצֵּעַ הַחְלָטָה וּמַחֲזִיר לְתוֹקֶף תְּגוּבָה בְּהֶתְאֵם, שֶׁיְּכוֹלָה לִהְיוֹת הַצְפָּנָה שֶׁל הַמַּחְרוֹזֶת שֶׁקִּיבֵּל עִם מַפְתֵּחַ הַצְפָּנָה סוֹדִי שֶׁנִּבְחַר בְּאַקְרַאי אוֹ פֶּרְמוּטַצְיָה אַקְרָאִית סְתָמִית.
תַּפְקִידוֹ שֶׁל הַמַּתְקִיף הוּא לְנַחֵשׁ בְּהִסְתַּבְּרוּת גּוֹבְהָהּ מֵחֵצִי בְּשִׁיעוּר שֶׁאֵינוֹ זָנִיחַ הָאֵם כָּל מַחְרוֹזֶת שֶׁקִּיבֵּל מֵהָאוֹרַקְל הִיא הַצְפָּנָה שֶׁל הַטֶּקְסְט שֶׁשָּׁלַח אוֹ מַחְרוֹזֶת אַקְרָאִית.
בְּמִילִּים אֲחֵרוֹת לְאַחַר מִסְפַּר פְּעָמִים הַמּוּגְדָּר עַל יְדֵי הַמּוֹדֵל הַתּוֹקֶף אָמוּר לְנַחֵשׁ בְּהִסְתַּבְּרוּת גְּבוֹהָה מֵחֵצִי בְּשִׁיעוּר שֶׁאֵינוֹ זָנִיחַ מֶה הָיוּ הֲטָלוֹת הַמַּטְבֵּעַ שֶׁל הָאוֹרַקֵל בְּכָל הָאֵירוּעִים.
אִם הַהַתְקָפָה מַצְלִיחָה, הַהַשְׁלָכָה הִיא בְּהֶכְרֵחַ שֶׁמִּתּוֹךְ חִילּוּפֵי הַמְּסָרִים עִם הָאוֹרַקֵל לָמַד הַתּוֹקֶף מֵידָע מְסוּיָּם עַל אַלְגּוֹרִיתְם הַהַצְפָּנָה, שֶׁזֶּה שָׁקוּל בְּעֶצֶם לִפְרִיצַת הָאַלְגּוֹרִיתְם.

סִיבּוּכִיּוּת
יֶשְׁנָם שְׁלוֹשָׁה הֲיִבְטֵים חֲשׁוּבִים שֶׁמְּלַמְּדִים עַל מְאַפְייְנֵי הַהַתְקָפָה וְעַל קוֹשְׁיָיהּ.
זְמַן, זִיכָּרוֹן וְדָטָה.
הַגְדָּרָה שֶׁל 'קוֹשִׁי' נִיתֶּנֶת לְנִיסּוּחַ בְּכַמָּה אוֹפַנִּים, הַמּוֹדֵל הַמְּקוּבָּל לִמְדּוֹד קוֹשִׁי אוֹ כַּמּוּת עֲבוֹדָה הוּא בַּמּוּנָּחִים שֶׁל סִיבּוּכִיּוּת זְמַן, מִסְפַּר הַצְּעָדִים הַחִישּׁוּבִיִּים הַדָּרוּשׁ לְבִיצּוּעַ הַהַתְקָפָה.
זִיכָּרוֹן מְיַיצֵּג אֶת שֶׁטַח הָאִחְסוּן הַדָּרוּשׁ לְהַתְקָפָה וְדָטָה מְיַיצֶּגֶת אֶת כַּמּוּת אוֹ סוּג הַמֵּידָע הַדָּרוּשׁ לְתוֹקֶף לְצוֹרֶךְ הַהַתְקָפָה.
בְּדֶרֶךְ כְּלָל קָשֶׁה לָתֵת הַעֲרָכָה מְדוּיֶּקֶת שֶׁל כַּמּוּת הַמֵּידָע אוֹ הַזְּמַן הַדָּרוּשׁ לִפְרִיצַת הַמַּעֲרֶכֶת בְּמוּנָּחִים שֶׁל כּוֹחַ מִיחְשׁוּב בִּמְיוּחָד כְּשֶׁהַהַתְקָפָה אֵינָהּ מַעֲשִׂית אֶלָּא תֵּאוֹרֵטִית בְּאוֹפְיָיהּ.
בִּקְרִיפְּטוּאָנָלִיזָה לֹא תָּמִיד צָרִיךְ לִשְׁבּוֹר בְּפוֹעַל אַלְגּוֹרִיתְם הַצְפָּנָה כְּדֵי לְהוֹכִיחַ חוּלְשָׁה, מַסְפִּיק לְהוֹכִיחַ תֵּאוֹרֵטִית שֶׁשְּׁבִירָתוֹ קַלָּה מִכּוֹחַ גַּס בְּמִידָּה נִיכֶּרֶת.
לְדוּגְמָה בְּאַלְגּוֹרִיתְם עִם מַפְתֵּחַ בְּגוֹדֶל 128 סִיבִיּוֹת, אֲפִילּוּ אִם הַהַתְקָפָה דּוֹרֶשֶׁת פְּעוּלּוֹת וְהִיא אֵינָהּ פְּרַקְטִית בַּעֲלִיל, הִיא מַסְפִּיקָה כְּדֵי לְהַצְבִּיעַ עַל חוּלְשָׁה כֵּיוָון שֶׁהִיא טוֹבָה מִכּוֹחַ גַּס שֶׁהוּא וְהִיא עֵדוּת לְכָךְ שֶׁהָאַלְגּוֹרִיתְם אֵינוֹ מְסַפֵּק אֶת הַבִּיטָּחוֹן שֶׁהוּא מִתְיַימֵּר לָתֵת.

שְׁבִירָה חֶלְקִית
אֶפְשָׁר לְסַוֵּוג הַתְקָפוֹת קְרִיפְּטוֹגְרַפְיוֹת לְפִי מִידַּת הַהַצְלָחָה.
כַּמּוּת וְאֵיכוּת הַמֵּידָע שֶׁהוּשַּׂג בְּיַחַס לְכַמּוּת הַמֵּידָע שֶׁהָייְתָה זְמִינָה קוֹדֶם לַהַתְקָפָה.
לְמָשָׁל בְּצוֹפֶן בְּלוֹקִים הַהַתְקָפָה הַטּוֹבָה בְּיוֹתֵר הִיא כְּזוֹ שֶׁמַּצְלִיחָה לַחֲשׂוֹף אֶת מַפְתֵּחַ הַהַצְפָּנָה, בְּמִקְרֶה כָּזֶה אוֹמְרִים שֶׁהָאַלְגּוֹרִיתְם נִשְׁבָּר לַחֲלוּטִין.
בְּהַתְקָפָה חַלָּשָׁה יוֹתֵר, הַתּוֹקֶף אֵינוֹ מַצְלִיחַ לְנַחֵשׁ מַהוּ הַמַּפְתֵּחַ הַסּוֹדִי אַךְ עָלָה בְּיָדוֹ בְּדֶרֶךְ כָּלְשֶׁהִי לְנַחֵשׁ אֶת הַמֵּידָע הַמְּקוֹרִי שֶׁהוּצְפַּן.
זוֹהִי שְׁבִירָה חֶלְקִית.
כַּמּוּת הַמֵּידָע שֶׁהַתּוֹקֶף מַשִּׂיג בְּמִקְרֶה שֶׁל שְׁבִירָה חֶלְקִית מִתְחַלֵּק גַּם הוּא לְכַמָּה מִקְרִים, לְמָשָׁל מֵידָע חֶלְקִי יָכוֹל לִהְיוֹת הַצְלָחָה בְּנִיחוּשׁ כָּל טֶקְסְט מוּצְפָּן אוֹ נִיחוּשׁ שֶׁל טֶקְסְט מוּצְפָּן סְפֵּצִיפִי בִּלְבַד.
הַגְדָּרָה מַחְמִירָה יוֹתֵר הִיא שֶׁהַתּוֹקֶף מַצְלִיחַ לְהַשִּׂיג מֵידָע עָקִיף לְגַבֵּי הַטֶּקְסְט הַמּוּצְפָּן גַּם לְלֹא פִּעְנוּחוֹ.
אוֹ אִם הוּא מַצְלִיחַ לְזַהוֹת קַשָּׁר כָּלְשֶׁהוּ בֵּין הַטֶּקְסְט הַמּוּתְקָף לְבֵין טֶקְסְט מוּצְפָּן אַחֵר אֲפִילּוּ אִם הֶקְשֵׁר עָקִיף.
לְדוּגְמָה אִם הַטֶּקְסְט הַמּוּצְפָּן הוּא סְכוּם כֶּסֶף כָּלְשֶׁהוּ, בְּמוֹדֵל זֶה הַתְקָפָה מוּצְלַחַת תִּקְרָא הַתְקָפָה שֶׁבָּהּ הַתּוֹקֶף מַצְלִיחַ לְיַיצֵּר טֶקְסְט מוּצְפָּן 'תָּקֵף' שֶׁל עֵרֶךְ אַחֵר 
הַדֶּרֶךְ הַמְּקוּבֶּלֶת לֶאֱמוֹד אֶת מִידַּת הַצְלָחַת הַהַתְקָפָה כְּנֶגֶד הַמַּעֲרֶכֶת נִקְרֵאת בִּיטָּחוֹן סֶמַנְטִי.
בַּגִּרְסָה הַמַּחְמִירָה שֶׁלּוֹ פֵּירוּשׁוֹ יְכוֹלֶת הַתּוֹקֶף לְהַבְחִין בְּהֶבְדֵּל כָּלְשֶׁהוּ בֵּין הַטֶּקְסְט הַמּוּצְפָּן לְבֵין פֶּרְמוּטַצְיָה אַקְרָאִית כָּלְשֶׁהִי.
דְּהַייְנוּ, בְּהִינָּתֵן זוּגוֹת רַבִּים שֶׁל מַחְרוֹזוֹת בִּינָארִיּוֹת בְּאוֹרֶךְ מוּגְדָּר כָּלְשֶׁהוּ, כְּשֶׁאַחַת הִיא תּוֹצָאָה שֶׁל הַצְפָּנָה שֶׁל טֶקְסְט בַּעַל מַשְׁמָעוּת כָּלְשֶׁהוּ וְהַשְּׁנִיָּיה הִיא מַחְרוֹזֶת אַקְרָאִית סְתָמִית, אִם הַתּוֹקֶף מַצְלִיחַ בְּכָל הַזּוּגוֹת אוֹ בְּרוּבָּן, לְהַבְדִּיל בְּהִסְתַּבְּרוּת גְּבוֹהָה מֵחֵצִי בְּשִׁיעוּר מַשְׁמָעוּתִי בֵּין פֶּרְמוּטַצְיָה אַקְרָאִית לְבֵין הַצְפָּנָה שֶׁל טֶקְסְט-מָקוֹר, אֲזַי אוֹמְרִים שֶׁהַהַתְקָפָה הִצְלִיחָה.

הַצְלָחָה חֶלְקִית יְכוֹלָה לִהְיוֹת גַּם הַתְקָפָה מוּצְלַחַת כְּנֶגֶד גִּרְסָה מְצוּמְצֶמֶת שֶׁל הָאַלְגּוֹרִיתְם.
כְּגוֹן בְּצוֹפֶן בְּלוֹקִים אִיטֵרָטִיבִי הַצְלָחָה חֶלְקִית הִיא הַיְּכוֹלֶת לִשְׁבּוֹר אֶת הָאַלְגּוֹרִיתְם בְּפָחוֹת סְבָבִים, לְדוּגְמָה AES עִם מַפְתֵּחַ 256 סִיבִיּוֹת מִבְצַע 14 אִיטְרַצְיוֹת.
הַצְלָחָה חֶלְקִית יְכוֹלָה לִהְיוֹת פִּיצּוּחַ גִּרְסָה מוּתְאֶמֶת שֶׁלּוֹ בִּשְׁמוֹנָה סְבָבִים לְמָשָׁל.
אַף עַל פִּי שֶׁהַתְקָפָה כְּזוֹ אֵינָהּ מַעֲשִׂית וְאֵינָהּ מְסַכֶּנֶת בְּאוֹפֶן מִיָּידִי אֶת הַשִּׁימּוּשׁ בְּאַלְגּוֹרִיתְם, יֵשׁ בָּהּ כְּדֵי לְלַמֵּד עַל חוּלְשׁוֹת תֵּאוֹרֵטִיּוֹת וְהִיא מְאַפְשֶׁרֶת מַבָּט טוֹב יוֹתֵר עַל אוֹפִי הָאַלְגּוֹרִיתְם אוֹ יְכוֹלָה לְשַׁמֵּשׁ כְּבָסִיס לְהַתְקָפָה מְשׁוּפֶּרֶת יוֹתֵר.

בִּיקּוֹרֶת קְרִיפְּטוֹגְרָפִית
בֶּעָבָר נָטוּ מְפַתְּחֵי אַלְגּוֹרִיתְמִים קְרִיפְּטוֹגְרָפִיִּים לִשְׁמוֹר בְּסוֹד אֶת פְּרָטֵי הָאַלְגּוֹרִיתְם.
כַּיּוֹם מְקוּבָּל לְאַמֵּץ אֶת עֶקְרוֹן קִרְקְהוֹפְּס הַקּוֹבֵעַ שֶׁשְּׁמִירַת אַלְגּוֹרִיתְם הַצְפָּנָה בְּסוֹד אֵינָהּ מְהַוָּוה חֲלוּפָה לִבְטִיחוּתוֹ.
בְּאָנָלוֹגְיָה לְמַנְעוּל צֵירוּפִים, הִסְתַּמְּכוּת אַךְ וְרַק עַל מַנְגְּנוֹן נְעִילָה סוֹדִי, אֵינָהּ חֲכָמָה כֵּיוָון שֶׁאִם נֶחֱשַׂף הַמַּנְגָּנוֹן הַמַּנְעוּל כּוּלּוֹ הוֹפֵךְ לַחֲסַר תּוֹעֶלֶת.
מֵאִידָךְ אִם הִתְגַּלָּה צֵירוּף סוֹדִי, יֵשׁ צוֹרֶךְ רַק לְהַחֲלִיף צֵירוּף עַל מְנַת לְהַבְטִיחַ סוֹדִיּוּת, אֵין צוֹרֶךְ בִּקְנִיַּית מַנְעוּל חָדָשׁ.
גַּם בָּעֵת הַמּוֹדֶרְנִית הוּכְרְזוּ מִסְפַּר אַלְגּוֹרִיתְמֵי הַצְפָּנָה כְּסוֹדִיִּים.
בִּשְׁנַת 1993 פִּרְסְמָה מֶמְשֶׁלֶת אַרְצוֹת הַבְּרִית תֶּקֶן הַצְפָּנָה בִּשְׁבָב Clipper שֶׁהִשְׁתַּמֵּשׁ בְּמִסְפַּר אַלְגּוֹרִיתְמִים סוֹדִיִּים, בֵּינֵיהֶם צוֹפֶן סִימֶטְרִי בְּשֵׁם Skipjack.
הַשְּׁבָב בֵּין הַיֶּתֶר נוֹעַד לְאַפְשֵׁר לָרָשׁוּיוֹת גִּישָׁה לַתּוֹכֶן הַמּוּצְפָּן בְּאֶמְצָעוּת דֶּלֶת אֲחוֹרִית - מַפְתֵּחַ נוֹסָף אוֹתוֹ קִיבְּלוּ בְּעֵת יִיצּוּר הַשְּׁבָב.
הַשִּׁימּוּשׁ בְּדֶלֶת אֲחוֹרִית וְסוֹדִיּוּת הָאַלְגּוֹרִיתְמִים גָּרְמוּ לְהִסְתַּיְּיגוּת רַבָּה בַּצִּיבּוּר וְהַפְּרוֹיֶקְט לֹא הִתְקַבֵּל, בִּמְיוּחָד לְאַחַר שֶׁפּוּרְסְמוּ אַלְטֶרְנָטִיבוֹת טוֹבוֹת יוֹתֵר כְּמוֹ PGP.
בְּסוֹפוֹ שֶׁל דָּבָר נֶחְשְׂפוּ פְּרָטֵי אַלְגּוֹרִיתְם סְקִיפְּגֶ'ק לִידִיעַת הַצִּיבּוּר.
צוֹפֵן זֶרֶם RC4 הָיָה סוֹד מִסְחָרִי כְּשֶׁהוּמְצָא בְּ-1987 עַל יְדֵי רוֹנַלְד רִיבֵסְט בַּמְּעַבְּדוֹת RSA.
אוּלָם בְּדֶרֶךְ כָּלְשֶׁהִי הִצְלִיחַ מִישֶׁהוּ לְהַנְדֵּס לְאָחוֹר אֶת הָאַלְגּוֹרִיתְם וּפְרָטָיו דָּלְפוּ בְּאוֹפֶן אָנוֹנִימִי לְרֶשֶׁת הָאִינְטֶרְנֵט וְהָפְכוּ בִּמְהֵרָה לְנַחֲלַת הַכְּלָל.

אַלְגּוֹרִיתְמִים מוּצְלָחִים הֵם כָּאֵלּוּ שֶׁזָּכוּ לְבִיקּוֹרֶת הַצִּיבּוּר, בִּמְיוּחָד לְעִיּוּן מְדוּקְדָּק בִּידֵי אָנָלִיסְטִים וּמוּמְחֵי הַצְפָּנָה מִסָּבִיב לְעוֹלָם.
AES הוּא דּוּגְמָה טוֹבָה לְאַלְגּוֹרִיתְם שֶׁנִּבְדַּק הֵיטֵב עַל יְדֵי מוּמְחִים רַבִּים וְנִבְחַר מִבֵּין מִסְפַּר מוּעֲמָדִים טוֹבִים, לְאַחַר תַּחֲרוּת פְּתוּחָה שֶׁנִּמְשְׁכָה כַּמָּה שָׁנִים.

מִלְּבַד פִּנְקָס חַד-פַּעֲמִי, לֹא יָדוּעַ עַל אַלְגּוֹרִיתְם בִּלְתִּי שָׁבִיר.
כָּל אַלְגּוֹרִיתְם נִיתָּן לַשְּׁבִירָה עִם דֵּי זְמַן וְכוֹחַ חִישּׁוּב.
הַבְּחִירָה הִיא תָּמִיד בֵּין קַלּוֹת יִישּׂוּם לְעוּמַּת בְּטִיחוּת.
הַדֵּעָה הָרוֹוַחַת הִיא שֶׁמַּרְבִּית הָאַלְגּוֹרִיתְמִים הַיְּדוּעִים שֶׁזָּכוּ לְבִיקּוֹרֶת וּבְדִיקָה שֶׁל מוּמְחִים, אָכֵן בְּטוּחִים.
הַסִּיבָּה שֶׁמַּעֲרָכוֹת נִפְרְצוּ אוֹ כָּשְׁלוּ לֹא נָבְעָה יְשִׁירוֹת מִלִּיקּוּיִים תֵּאוֹרֵטִיִּים בְּאַלְגּוֹרִיתְמִים שֶׁעֲלֵיהֶם הִתְבַּסְּסוּ, אֶלָּא בְּשֶׁל כְּשָׁלִים אוֹ שְׁגִיאוֹת אֱנוֹשׁ בְּאוֹפֶן יִישּׁוּמָם, שֶׁנָּבְעוּ בֵּין הַיֶּתֶר מִבּוּרוּת, רַשְׁלָנוּת אוֹ אִי-הַקְפָּדָה עַל נוֹהֲלֵי בְּטִיחוּת.
יוֹתֵר קַל לְהַשִּׂיג מֵידָע בְּאֶמְצָעוּת צִיתוּת, מַתַּן שׁוֹחַד, גְּנֵיבַת מְפַתְּחוֹת אוֹ הַתְקָפַת עָרוּץ צְדָדִי מֵאֲשֶׁר לִפְרוֹץ אַלְגּוֹרִיתְם.
בְּמַאי 2011 הִצְלִיחוּ הָאַקְרִים (לְפִי הַפִּרְסוּמִים סִינִיִּים) לַחְדּוֹר לְמַחְשְׁבֵי חֶבְרַת לוֹקְהִיד מַרְטִין וְלִגְנוֹב מֵידָע סוֹדִי בְּיוֹתֵר.
לְפִי הַפִּרְסוּמִים הֵם לֹא פָּרְצוּ אֶת מַעַרְכוֹת הָאַבְטָחָה שֶׁל הַחֶבְרָה שֶׁאֵינָן מְבַיְּישׁוֹת אַף אִרְגּוּן מֶמְשַׁלְתִּי, בִּמְקוֹם זֹאת הֵם פָּשׁוּט הִשְׁתַּמְּשׁוּ בַּמַּפְתְּחוֹת הַצְפָּנָה שֶׁנִּגְנְבוּ מִמַּעְבָּדוֹת RSA מִסְפַּר חוֹדָשִׁים לִפְנֵי כֵן.
בְּגִרְסַת WAP (פְּרוֹטוֹקוֹל אַבְטָחָה סֵלוֹלָרִי) הָרִאשׁוֹנָה הִתְגַּלְּתָה פָּרְצָה אַבְטָחָתִית חֲמוּרָה שֶׁנָּבְעָה מֵאוֹפֶן יִישּׂוּם אַלְגּוֹרִיתְם RC4 וְגָרְמָה לִדְלִיפַת מֵידָע.
בְּאַפְּרִיל 2014 הִתְגַּלְּתָה פִּרְצַת אַבְטָחָה בְּ-OpenSSL הַמְּשַׁמֵּשׁ לְאַבְטָחַת תַּעֲבוּרַת הָאִינְטֶרְנֵט בַּאֲתָרִים רַבִּים מִסָּבִיב לְעוֹלָם.
הַפִּרְצָה, שֶׁנָּבְעָה מִיִּישּׂוּם לָקוּי שֶׁל פְּרוֹטוֹקוֹל סִינְכְרוּן נִילְוֶוה אִיפְשְׁרָה לַחֲטוֹף מֵהַשָּׁרָת 64 קִילּוֹבָּתִים שֶׁל מֵידָע רָגִישׁ שֶׁעָלוּל לְהָכִיל נְתוּנִים חֲשׁוּבִים כְּמוֹ סִיסְמָאוֹת אוֹ מַפְתְּחוֹת הַצְפָּנָה.
