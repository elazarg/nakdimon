הַזַּמֶּרֶת קֶרֶן אָן: "חֲסֵרָה תְּפִיסָה חִילּוֹנִית בָּאָרֶץ כְּדֵי שֶׁיִּהְיֶה כָּאן שֶׁקֶט"
לַזַּמֶּרֶת הַיִּשְׂרְאֵלִית־צָרְפָתִית "קָשֶׁה מְאוֹד עִם הַדֶּרֶךְ שֶׁהַרְבֵּה דְּבָרִים מִתְנַהֲלִים בָּאָרֶץ, אֲבָל יֵשׁ לִי גַּם אַהֲבָה עַזָּה וְקֶשֶׁר חָזָק אֵלֶיהָ".
בְּרֵאָיוֹן הִיא מְסַפֶּרֶת מַדּוּעַ הִיא בָּזָהּ לְ־BDS וּכְבָר לֹא תַּצְבִּיעַ פֹּה בַּבְּחִירוֹת; בַּחוֹדֶשׁ הַבָּא תְּצַיֵּין כָּאן 20 שְׁנוֹת פְּעִילוּת בְּסִדְרַת מוֹפָעִים, שֶׁמְּשַׁלְּבִים בֵּין הַזֶּהוּיוֹת הָרַבּוֹת שֶׁלָּהּ

"אֲנִי לֹא בָּאָה לַעֲשׂוֹת בִּיּוֹגְרַפְיָה עַל הַבָּמָה, אֲבָל הַשִּׁירִים שֶׁלִּי מִסְפָּרִים הַרְבֵּה מִמִּי שֶׁאֲנִי", אוֹמֶרֶת הַזַּמֶּרֶת וְהַמּוּזִיקָאִית קֶרֶן אָן זַיְידֶל הַיּוֹצֶרֶת הַצָּרְפָתִית מִמּוֹצָא יִשְׂרְאֵלִי שֶׁתְּצַיֵּין הַשָּׁנָה 20 שְׁנוֹת קַרְיֵירָה בְּסִדְרַת הוֹפָעוֹת בְּיִשְׂרָאֵל (26־28 בְּפֶבְּרוּאָר בִּירוּשָׁלַיִם, זִכְרוֹן יַעֲקֹב וְתֵל אָבִיב) בְּלִיוּוּי הַפְּסַנְתְּרָן הַצָּרְפָתִי מַארְק שׁוֹאֲרָן.
"20 שָׁנָה זֶה הַרְבֵּה שִׁירִים, אָז אֶקַּח כַּמָּה מִכָּל תְּקוּפָה וַאֲסַפֵּר דֶּרֶךְ הַמּוּזִיקָה אֵיזֶה פְּרָקִים בְּחַיַּי שַׁיָּיכִים לְאֵיזוֹ קְבוּצָה".

אַלְבּוֹם הַבְּכוֹרָה שֶׁלָּהּ "La Biographie de Luca Philipsen", יָצָא לִפְנֵי 20 שָׁנָה, נִמְכַּר בְּיוֹתֵר מִמִּילְיוֹן עוֹתָקִים וְהִזְנִיק אֶת הַקַּרְיֵירָה שֶׁלָּהּ.
שָׁלוֹשׁ שָׁנִים אַחֲרֵי הִגִּיעָה הַפְּרִיצָה הַגְּדוֹלָה עִם הָאַלְבּוֹם Not Going Anywhere וְהַלָּהִיט הַנּוֹשֵׂא אֶת שְׁמוֹ.

קֶרֶן אָן הֵחֵלָּה לִכְתּוֹב עוֹד בִּנְעוּרֶיהָ.
"כָּתַבְתִּי הַרְבֵּה לַאֲחֵרִים וְלֹא יָדַעְתִּי שֶׁיֵּיצֵא מִזֶּה שֶׁאֶהְיֶה זַמֶּרֶת, אֲבָל הָיוּ שִׁירִים שֶׁנֶּהֶפְכוּ מְאוֹד אִישִׁיִּים וְנִהְיֶה לִי קֶשֶׁר חָזָק אַתֶּם וְהִרְגַּשְׁתִּי שֶׁאֲנִי צְרִיכָה לְסַדֵּר אוֹתָם שֶׁיִּהְיוּ בַּקּוֹל שֶׁלִּי.
יָצַרְתִּי לְעַצְמִי צוּרַת כְּתִיבָה עִם הֲמוֹן הַשְׁרָאָה מִכּוֹתְבֵי שִׁירִים שֶׁהִשְׁפִּיעוּ עָלַי, עַד שֶׁמָּצָאתִי אֶת הַסָּאוּנְד שֶׁלִּי".

בְּמֶשֶׁךְ הַשָּׁנִים כִּינּוּ אוֹתָהּ מְבַקְּרִים כְּמֵלַנְכּוֹלִית וְהִיא מַסְכִּימָה עִם הַקְּבִיעָה.
"אֲנִי לֹא חוֹשֶׁבֶת שֶׁאָמָּן יָכוֹל לֹא לִהְיוֹת מֵלַנְכּוֹלִי.
אֲנִי לֹא יְכוֹלָה לְסַפֵּר דְּבָרִים שֶׁלֹּא נוֹגְעִים בִּי וּבָרֶגַע שֶׁזֶּה יָכוֹל לָגַעַת אָז בְּוַודַּאי שֶׁזֶּה מֵלַנְכּוֹלִי, אֲנִי לֹא רוֹאָה דֶּרֶךְ אַחֶרֶת לִיצוֹר". בְּאַלְבּוֹמָהּ הָאַחֲרוֹן "Bleue" מֵ־2019 חֲזָרָה לִכְתּוֹב בְּצָרְפָתִית.
"בְּחָמֵשׁ שָׁנִים הָאַחֲרוֹנוֹת כָּל הַסְּבִיבָה שֶׁלִּי בְּצָרְפָתִית וְהִרְגַּשְׁתִּי שֶׁאֶת הַפֶּרֶק הַזֶּה שֶׁל חַיֵּי אֲנִי צְרִיכָה לְסַפֵּר בַּשָּׂפָה הַזֹּאת".

בְּעַד חִילּוֹנִיּוּת
 
בְּמֶשֶׁךְ הַשָּׁנִים שִׁיתְּפָה קֶרֶן אָן פְּעוּלָּה עִם אָמָּנִים יִשְׂרְאֵלִים כְּמוֹ שְׁלוֹמִי שֶׁבֵּן וְשָׂרָה בְּעִבְרִית קָאֲבִּרִים ("לֹא דִּיבַּרְנוּ עוֹד עַל אַהֲבָה", "בִּרְחוֹב הַנְּשָׁמוֹת הַטְּהוֹרוֹת"), אֲבָל כְּתִיבָה בְּעִבְרִית לֹא בְּתִכְנוּן.
"אֲנִי יִשְׂרְאֵלִית כִּי נוֹלַדְתִּי בָּאָרֶץ אֲבָל חָיִיתִי בָּהּ רַק עַד גִּיל 6, וַאֲנִי כְּבָר בַּת 45.
כְּדֵי לִכְתּוֹב בְּעִבְרִית אֲנִי אֶצְטָרֵךְ לָגוּר בָּאָרֶץ וְזֶה לֹא יִקְרֶה.
כְּשֶׁאַבָּא שֶׁלִּי, שֶׁגָּר בְּיִשְׂרָאֵל, הָיָה חוֹלֶה רָצִיתִי לְלַוּוֹת אוֹתוֹ אָז הָיִיתִי הַרְבֵּה בָּאָרֶץ, אֲבָל כְּדֵי לַחֲווֹת שָׂפָה וּלְסַפֵּר אוֹתָהּ צָרִיךְ לִחְיוֹת בַּשָּׂפָה".
כְּשֶׁהִיא נִשְׁאֶלֶת מָה טִיב הַקֶּשֶׁר שֶׁלָּהּ עִם הַמָּקוֹם הַזֶּה, קֶרֶן אָן אוֹמֶרֶת שֶׁ"הַקֶּשֶׁר שֶׁלִּי עִם יִשְׂרָאֵל הוּא בְּדנ"א, קֶשֶׁר עָמוֹק, וְהַמִּילָּה עָמוֹק מְכִילָה גַּם אוֹהֵב וְגַם כּוֹאֵב.
הַרְבֵּה דְּבָרִים בְּיִשְׂרָאֵל כּוֹאֲבִים לִי וַחֲשׁוּבִים לִי.
אֲנִי מְאוֹד קְשׁוּרָה לָאָמָּנוּת הַיִּשְׂרְאֵלִית וּצְרִיכָה לִפְעָמִים לְהַקְשִׁיב וְלִקְרוֹא עִבְרִית בִּשְׁבִיל הָ־Well Being שֶׁלִּי.
קָרָאתִי עַכְשָׁיו אֶת 'הַבְּשׂוֹרָה עַל פִּי יְהוּדָה' שֶׁל עָמוֹס עוֹז, דַּוְוקָא בְּצָרְפָתִית, וּלְהַכִּיר אֶת יְרוּשָׁלַיִם דֶּרֶךְ הָעֵינַיִים שֶׁלּוֹ, דַּוְוקָא בְּצָרְפָתִית, קֵירֵב אוֹתִי יוֹתֵר לְכָאן, כִּי כְּשֶׁקָּרָאתִי בְּעִבְרִית סְפָרִים עַל יְרוּשָׁלַיִם לֹא הִתְחַבַּרְתִּי אֵלֶיהָ וּפִתְאֹם רָאִיתִי אוֹתָהּ בְּכָל מָקוֹם, אֲפִילּוּ בְּפָרִיז.
אִם מְדַבְּרִים עַל הַשְׁפָּעוֹת, אָז עוֹז בְּהֶחְלֵט מַשְׁפִּיעַ, כְּמוֹ וִירְגִ'ינְיָה ווֹלְף וְסִילְבִיָּה פִּלֵּאת".

בִּסְצֵנַת הַמּוּזִיקָה הַיִּשְׂרְאֵלִית הִיא מְסַפֶּרֶת "הַרְבֵּה פְּעָמִים מַשְׁמִיעִים לִי דְּבָרִים, וְזֶה לֹא עוֹשֶׂה לִי אֶת זֶה.
אֲנִי מְאוֹד אוֹהֶבֶת אֶת רוֹנָה קֵינָן הַמַּדְהִימָה וְעוֹקֶבֶת אַחֲרֵי מָה שֶׁהִיא עוֹשָׂה".

לִפְנֵי שְׁנָתַיִים הוּתְקְפָה כַּאֲשֶׁר צִייְּצָה בִּטְוִויטֶר נֶגֶד תּוֹמְכֵי הַ־BDS שֶׁהֵם אוֹבְּסֶסִיבִיִּים נֶגֶד יִשְׂרָאֵל, בְּעִקְבוֹת בִּיטּוּל הוֹפָעָתָהּ שֶׁל הַזַּמֶּרֶת לוֹרְד.
"זֶה לֹא סוֹד שֶׁאֲנִי לֹא אוֹהֶבֶת אֶת הַהִתְנַהֲלוּת שֶׁל הַ־BDS.
כְּשֶׁמְּדַבְּרִים אִיתִּי הַיּוֹם עַל יִשְׂרָאֵל וְחֵרֶם, אֲנִי תָּמִיד צוֹחֶקֶת: 'אַתֶּם הוֹלְכִים לְנַגֵּן בְּאָמֵרִיקָה וּבְסִין אָז אַתֶּם לֹא הוֹלְכִים לְנַגֵּן בְּיִשְׂרָאֵל? מָה הַבְּעָיָה?'.
אֲבָל זֶה לֹא אוֹמֵר שֶׁאֲנִי תּוֹמֶכֶת בַּפּוֹלִיטִיקָה הַיִּשְׂרְאֵלִית, זֶה מַמָּשׁ רָחוֹק מִשָּׁם.
קָשֶׁה לִי מְאוֹד עִם הַדֶּרֶךְ שֶׁהַרְבֵּה דְּבָרִים מִתְנַהֲלִים בָּאָרֶץ, אֲבָל גַּם יֵשׁ לִי אַהֲבָה עַזָּה וְקֶשֶׁר חָזָק אֵלֶיהָ.
אֲנִי אוֹהֶבֶת תַּרְבּוּת אֲבָל מְאוֹד לֹא אוֹהֶבֶת דָּת, וּכְשֶׁהִיא נִכְנֶסֶת לְעִנְיְינֵי מְדִינָה וּלְחַיֵּי הָאֶזְרָחִים, זֶה מְסוּכָּן.
אֲנִי חוֹשֶׁבֶת שֶׁחֲסֵרִים הַרְבֵּה עֲרָכִים שֶׁל חִילּוֹנִיּוּת בָּאָרֶץ כְּדֵי שֶׁיִּהְיֶה שֶׁקֶט.
גַּם בְּצָרְפַת אֲנִי נִלְחֶמֶת עַל חִילּוֹנִיּוּת.
מָה שֶׁחָשׁוּב לִי זֶה שִׁוְויוֹן, חוֹפֶשׁ וְאַחְוַות אַחִים וְאֶזְרָחִים.
אֲנִי רוֹצֶה שֶׁבְּבֵית הַסֵּפֶר שֶׁל הַבַּת שֶׁלִּי יִהְיֶה שִׁוְויוֹן, שֶׁלְּכָל אִשָּׁה יִהְיוּ אוֹתָן זְכוּיוֹת כָּמוֹנִי לִלְמוֹד וּלְהַעֲשִׁיר.
בָּרֶגַע שֶׁכָּל אֶחָד יְכַבֵּד אֶת הַחִילּוֹנִיּוּת בְּלִי לְנַסּוֹת לְהַטִּיל אֱמוּנָה עַל הָאַחֵר זֶה יִהְיֶה טוֹב, אֲבָל בָּרוּר שֶׁזֶּה לֹא יִקְרֶה".

עִם סִיּוּם סִדְרַת הַהוֹפָעוֹת בְּיִשְׂרָאֵל קֶרֶן אָן תָּשׁוּב לְצָרְפַת, זֶה יִקְרֶה יוֹמַיִים לִפְנֵי הַבְּחִירוֹת.
הַפַּעַם לֹא שָׁקְלָה לְהִישָּׁאֵר לְהַצְבִּיעַ.
"פַּעַם הָיִיתִי בָּאָה בִּמְיוּחָד.
הִצְבַּעְתִּי בְּ־2015 כְּשֶׁעוֹד הָיְתָה קְצָת תִּקְוָוה, הַיּוֹם אֲנִי כְּבָר מַצְבִּיעָה בְּצָרְפַת כִּי אֲנִי מַרְגִּישָׁה אֶזְרָחִית צָרְפָתִיָּיה.
אֲנִי לֹא חָיָה בָּאָרֶץ כְּדֵי לְהַחְלִיט בִּשְׁבִיל מִי שֶׁחַי בָּהּ.
מְאוֹד קָשֶׁה לִי עִם מָה שֶׁקּוֹרֶה בָּאָרֶץ עַכְשָׁיו מִבְּחִינָה פּוֹלִיטִית, וְיֵשׁ לִי הֲמוֹן אַהֲבָה וְאֶמְפַּתְיָה לַחֲבֵרִים שֶׁלִּי.
כְּאֶזְרָח זֶה מְאוֹד חָשׁוּב לְהַצְבִּיעַ, אִי אֶפְשָׁר לֹא לְהַצְבִּיעַ וְאַחַר כָּךְ לְהִתְלוֹנֵן, אֲבָל אֲנִי כָּל פַּעַם מוּפְתַּעַת מֵחָדָשׁ מֵהַתּוֹצָאוֹת".

בְּמִלְחֶמֶת לְבָנוֹן הַשְּׁנִיָּיה הִגִּיעָה קֶרֶן אָן בִּמְיוּחָד לְהוֹפִיעַ בְּהִתְנַדְּבוּת בַּצָּפוֹן כְּדֵי לִתְמוֹךְ בְּחַיָּילִים וּבַתּוֹשָׁבִים.
הַאִם הָיְתָה עוֹשָׂה זֹאת גַּם הַיּוֹם? "בָּרוּר שֶׁכֵּן.
הִגַּעְתִּי עִם קְבוּצָה מֵאַרְצוֹת הַבְּרִית כְּדֵי לִתְמוֹךְ בְּחַיָּילִים, כִּי אֲנִי חוֹשֶׁבֶת שֶׁיֶּלֶד בֵּן 18 בְּאֵירוֹפָּה שֶׁשּׁוֹתֶה בִּירָה בְּפֶסְטִיבָלֵי מוּזִיקָה לֹא יָכוֹל לְהָבִין מָה עוֹבֵר בְּרֹאשׁ שֶׁל יֶלֶד בֶּן 18 בְּיִשְׂרָאֵל שֶׁרַק יָצָא לְחַיִּים וְהוֹלֵךְ לַצָּבָא כִּי אֵין לוֹ בְּרֵירָה.
תִּכְנְנוּ לַעֲבוֹר לִלְבָנוֹן כְּדֵי לְהַרְאוֹת שֶׁלֹּא כָּל אֶזְרְחֵי יִשְׂרָאֵל הֵם בְּעַד הֶמְשֵׁךְ הַקּוֹנְפְלִיקְט — אֲבָל זֶה לֹא הִתְאַפְשֵׁר.
זֶה מוּרְכָּב לְהַסְבִּיר אֶת זֶה לְעוֹלָם שֶׁלֹּא נִמְצָא בַּקּוֹנְפְלִיקְט הַזֶּה.
בַּלֵּב שֶׁלִּי רָצִיתִי לָבוֹא לִהְיוֹת עִם הַחַיָּילִים שֶׁלָּנוּ.
זֶה לֹא אוֹמֵר שֶׁאֲנִי בָּאָה פּוֹלִיטִית לְהָגֵן עַל מַשֶּׁהוּ, זֶה אוֹמֵר שֶׁאֲנִי רוֹצֶה לְהַגִּיד לָהֶם שֶׁהֵם נוֹלְדוּ בְּיִשְׂרָאֵל וְהֵם צְרִיכִים לִהְיוֹת שָׁם כִּי אֵין בְּרֵירָה וְזֶה עָצוּב וְכוֹאֵב, אֲבָל שֶׁגַּם מֵרָחוֹק אֲנַחְנוּ אוֹהֲבִים וְחוֹשְׁבִים עֲלֵיהֶם.
גַּם כָּכָה מְקַלְּלִים וּמַשְׁתִּינִים עָלֵינוּ בְּכָל הָעוֹלָם, וְהַיְּלָדִים הָאֵלֶּה צְרִיכִים לְהַתְחִיל אֶת הַחַיִּים עִם הַתִּיּוּג 'הָיִיתִי בְּצַהַ"ל' — זֶה דָּבָר לֹא קַל לִסְחוֹב, בְּלִי קֶשֶׁר לְמָה צוֹדֵק אוֹ לֹא".

הַמּוּזִיקָה שֶׁל קֶרֶן אָן לִיוְּותָה כַּמָּה קַמְפֵּיְינִים בָּעוֹלָם, כּוֹלֵל הַשִּׁיר "Lay your head down" לְ־H&M.
בַּיָּמִים שֶׁבְּיִשְׂרָאֵל מוֹתְחִים בִּיקּוֹרֶת עַל מוּזִיקָאִים שֶׁתּוֹרְמִים אֶת פַּרְצוּפָם וִיצִירָתָם לְפִרְסוֹמוֹת הִיא חוֹלֶקֶת עַל הַבִּיקּוֹרֶת.

"שֶׁכָּל אֶחָד יַעֲשֶׂה מָה שֶׁבָּא לוֹ, מָה שֶׁחָשׁוּב זֶה שֶׁכָּל אֶחָד יִהְיֶה חָזָק בָּאָמָּנוּת שֶׁלּוֹ וְיַעֲשֶׂה אֶת הַבְּחִירוֹת שֶׁנּוֹחַ לוֹ אֵיתָן.
אִם סָבְבָה לְמִישֶׁהוּ שֶׁהַפַּרְצוּף שֶׁלּוֹ יִהְיֶה קָשׁוּר לַבַּנְק, אָז שֶׁיֵּלֵךְ עַל זֶה.
לִי קָשֶׁה לִרְאוֹת אֶת הַפַּרְצוּף שֶׁלִּי קָשׁוּר לַמּוּתָג אֲבָל אֶת הַמּוּזִיקָה שֶׁלִּי, בַּהֲנָחָה שֶׁהָאִימֶג' וְהַסָּאוּנְד טוֹבִים — אָז סָבְבָה.
אֲנִי לֹא אַתֶּן אֶת הַמּוּזִיקָה שֶׁלִּי לְמַשֶּׁהוּ סְלִיזִי, אֲנִי עוֹשֶׂה בְּחִירוֹת אָמָּנוּתִיּוֹת שֶׁטּוֹב לִי לִישׁוֹן אֵיתָן בַּלַּיְלָה.
אֲבָל בָּאָרֶץ, כַּמָּה אֲנָשִׁים יְכוֹלִים לִחְיוֹת מֵהַמִּקְצוֹעַ הַזֶּה? אִם מִישֶׁהוּ יָכוֹל לְקַבֵּל צֶ'ק גָּדוֹל, אָז יַאלְלָה".

אַתְּ כְּבָר מְזַהָה אֶת הַקָּהָל שֶׁלָּךְ בָּאָרֶץ?

"תָּמִיד יֵשׁ לִי הַרְגָּשָׁה שֶׁכָּל אֶחָד בָּאוּלָם זֶה מִישֶׁהוּ שֶׁאֲנִי יְכוֹלָה לָשֶׁבֶת אִיתּוֹ לַקָּפֶה.
זֶה קָהָל שֶׁהֲכִי מַרְגִּישׁ לִי חֶבְרֶ'ה כָּמוֹנִי, חֵלֶק גָּדְלוּ אִיתִּי, חֵלֶק מְבוּגָּרִים מִמֶּנִּי וְחֵלֶק הִצְטָרְפוּ יוֹתֵר מְאוּחָר".