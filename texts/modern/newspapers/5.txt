קַיִץ עַל הַגּוֹבַהּ: הַחֶרְמוֹן בָּעוֹנָה הַחַמָּה
אִם נִמְאַס לָכֶם מֵהַחוֹם וּמֵהַלֵּחוֹת הַמְּעִיקִים, לָמָּה שֶׁלֹּא תִּקְפְּצוּ לְבַקֵּר בַּמָּקוֹם הֲכִי קָרִיר בְּיִשְׂרָאֵל? כְּמוֹ בַּאֲתָרֵי הַסְקִי בְּאֵירוֹפָּה, גַּם בַּאֲתַר הַחֶרְמוֹן הֵכִינוּ לָכֶם הַר שֶׁל אַטְרַקְצִיּוֹת לְקַיִץ - מִמִּזְחֲלוֹת אֶקְסְטְרִים, דֶּרֶךְ מַסְלוּלֵי קַרְטִינְג וּגְלִישָׁה בְּאַבּוּבִים וְעַד סִיּוּרִים מוּדְרָכִים בַּמָּקוֹם הֲכִי גָּבוֹהַּ בַּמְּדִינָה.
רַק אַל תִּשְׁכְּחוּ לְהָבִיא אִיתְּכֶם סְוֶודֶר
הַקַּיִץ בְּעִיצּוּמוֹ וְהוּא חַם, לַח וְדָבִיק.
הַכִּבְשָׁן בַּחוּץ מַשְׁאִיר אֶתְכֶם בַּבַּיִת, וְהַיְּלָדִים מְרוּחִים מוּל הַטֶּלֶוִויזְיָה אוֹ הַמַּחְשֵׁב.
נִרְאֶה שֶׁהִגַּעְתֶּם לַשָּׁלָב הַבִּלְתִּי נִמְנָע שֶׁבּוֹ נִדְרֶשֶׁת לָכֶם תּוֹכְנִית מִילּוּט, וּבִדְחִיפוּת.
אָז יֵשׁ תּוֹכְנִית כְּזֹאת, וְהִיא מְלֵאַת הַפְתָּעוֹת.

אִם בִּימֵי הַחוֹרֶף הַקָּרִים נִמְנַעְתֶּם מִלְּטַפֵּס לְחֶרְמוֹן בִּגְלַל עוֹמְסֵי הַתְּנוּעָה, בְּקַיִץ הַמַּצָּב הָפוּךְ.
יַחַד עִם הַשְּׁלָגִים, נִמְסוּ גַּם הָעוֹמָסִים.
בִּזְמַן שֶׁבְּרַחֲבֵי הָאָרֶץ שׁוֹמְעִים בְּגַּלְגַּלָּ"צ אֶת הָרִינְגְּטוֹן "הוּא תָּקוּעַ בִּפְקָק", בִּכְבִישֵׁי צְפוֹן הַגּוֹלָן הַתְּנוּעָה זוֹרֶמֶת לְלֹא הַפְרָעָה אוֹ עִיכּוּב.
אֵין תּוֹרִים וּמֶזֶג הָאֲוִויר הָאוֹפְּטִימָלִי מְאַפְשֵׁר בִּילּוּי שָׁפוּי וּמְהַנֶּה לְאוֹרֶךְ הַקַּיִץ וּבְחוּפְשׁוֹת הַחַגִּים.
תּוֹסִיפוּ לְזֶה מִגְוַון פְּעִילוּיוֹת שֶׁמַּתְאִימוֹת לִילָדִים וּמְבוּגָּרִים כְּאֶחָד וְקִיבַּלְתֶּם נוּסְחָה מְנַצַּחַת.

בְּיָמִים אֵלֶּה עֲמֵלִים בַּאֲתַר הַחֶרְמוֹן עַל קַיִץ פָּעִיל, שׁוֹפֵעַ חִידּוּשִׁים וְאֶפְשָׁרוּיוֹת בִּילּוּי לְכָל הַמִּשְׁפָּחָה, בְּשִׁילּוּב שֶׁל מֶזֶג אֲוִויר אוֹפְּטִימָלִי, שֶׁטַח עָצוּם שֶׁל כְּ־2,432 דּוּנָם וְגוֹבַהּ שֶׁל 1,600־2,040 מֶטֶר מֵעַל פְּנֵי הַיָּם.
וְהִנֵּה עוּבְדָּה שֶׁרַבִּים עֲדַיִין לֹא יוֹדְעִים: גַּם בַּקַּיִץ, בְּבִיקּוּר בְּחֶרְמוֹן מוּמְלָץ לְהִצְטַיֵּיד בְּעֶלְיוֹנִית וַאֲפִילּוּ בִּמְעִיל.
הַטֶּמְפֵּרָטוּרָה בַּיוֹם לֹא תְּטַפֵּס מֵעַל 30 מֵעֲלוּת, וְעִם רֶדֶת הַחַמָּה תִּצְנַח לְעִיתִּים לְעֶשֶׂר מֵעֲלוּת.

הַיְּלָדִים, שֶׁמִּשְׁתַּגְּעִים עַל אֲתַר הַחֶרְמוֹן בַּחוֹרֶף, יוּפְתְּעוּ לְגַלּוֹת בַּמָּקוֹם שְׁלַל אַטְרַקְצִיּוֹת גַּם בַּקַּיִץ, כְּמוֹ נְסִיעָה בְּרַכֶּבֶל, מִזְחֲלוֹת אֶקְסְטְרִים, נְהִיגָה עַצְמִית בְּקַרְטִינְג בְּמַסְלוּלֵי הַגְּלִישָׁה וּמִדְרוֹן מְשׁוּפָּע לִגְלִישָׁה בְּאַבּוּבֵי קַיִץ.
בָּאֲתָר מִתְקַיְּימִים גַּם סִיּוּרִים מוּדְרָכִים לְפִסְגַּת הַחֶרְמוֹן וְסִיּוּרֵי מוֹרֶשֶׁת, כָּךְ שֶׁלַּטִּיּוּל הַזֶּה יִהְיֶה לְלֹא סָפֵק גַּם עֵרֶךְ מוּסָף חִינּוּכִי.

לִירוֹן מִילְס, מַנְכַּ"ל אֲתַר הַחֶרְמוֹן, מְצַיֵּין: "הַקַּיִץ הַשָּׁנָה צָפוּי לִהְיוֹת עָמוּס חִידּוּשִׁים וְתוֹכֶן בָּאֲתָר.
אֲנַחְנוּ פּוֹעֲלִים לְלֹא הַפְסָקָה לְהוֹסִיף וּלְשַׁלֵּב מִגְוָון נוֹסָף שֶׁל פְּעִילוּיוֹת לְכָל הַמִּשְׁפָּחָה בְּהַתְאָמָה לִתְוַואי הַשֶּׁטַח וְאוֹפִי הַמָּקוֹם.
לְאַחַר בְּחִינָה וּלְמִידָה שֶׁל אֲתָרֵי סְקִי וְנוֹפֶשׁ בְּאֵירוֹפָּה, הֶחְלַטְנוּ לְשַׁלֵּב הַשָּׁנָה שְׁתֵּי אַטְרַקְצִיּוֹת חֲוָויָיתִיּוֹת חֲדָשׁוֹת.
הַיַּעַד שֶׁלָּנוּ הוּא לְהַצְעִיד אֶת הָאֲתָר לַפִּסְגָּה חֲדָשָׁה כַּאֲתַר תַּיָּירוּת קַיְּיצִי".

עַל אַבּוּבֵי קַיִץ שְׁמַעְתֶּם?

אַנְשֵׁי הַמִּקְצוֹעַ שֶׁל הָאֲתָר סִייְּרוּ לָאַחֲרוֹנָה בַּאֲתָרֵי סְקִי בְּחוּ"ל וְהֵבִיאוּ אִיתָּם שְׁנֵי מוֹקְדֵי פְּעִילוּת חֲדָשִׁים לְכָל הַמִּשְׁפָּחָה.
בְּיָמִים אֵלֶּה מַגִּיעַ מִגֶּרְמַנְיָה מִשְׁלוֹחַ רִאשׁוֹן שֶׁל רִכְבֵי קַרְטִינְג תְּלַת־גַּלְגַּלִּיִּים, יְחִידִים מִסּוּגָם בְּיִשְׂרָאֵל, לִנְהִיגָה עַצְמִית בְּמַסְלוּלִים שֶׁיּוּכְשְׁרוּ בָּאֲתָר.
הַקַּרְטִינְג מִצְטַיֵּין בִּיכוֹלֶת עֲבֵירוֹת גְּבוֹהָה בַּשֶּׁטַח וְהַנְּהִיגָה בִּכְלֵי הָרֶכֶב מַתְאִימָה לִבְנֵי נוֹעַר וּמְבוּגָּרִים.
מְדוּבָּר בִּנְסִיעַת שֶׁטַח מְהַנֶּה וּבְטִיחוּתִית, כָּל נַעַר מִתְבַּגֵּר אוֹ בּוֹגֵר צָעִיר בְּנַפְשׁוֹ יֵהָנֶה מֵחֲוָויָה מְאַתְגֶּרֶת מְלֵאַת אֶקְשֵׁן.
אַחֲרֵי שֶׁתְּטַפְּסוּ בְּרַכֶּבֶל לִנְקוּדַּת הַיְּצִיאָה וְתִצְטַיְּידוּ בְּקַסְדָּה, תּוּכְלוּ "לָטוּס" בְּקַרְטִינְג לַהֲנָאַתְכֶם לְאוֹרֶךְ 850 מֶטֶר בִּירִידָה, וְרַק הָרוּחַ הַצּוֹנֶנֶת תַּצְלִיחַ לְהַשִּׂיג אֶתְכֶם.

אָז אֶפְשָׁר לְהַנִּיחַ שֶׁכְּבָר הֵבַנְתֶּם שֶׁגְּלִישָׁה הִיא לֹא רַק עִנְיָין שֶׁל חוֹרֶף, הִנֵּה עוֹד אַחַת שֶׁמַּתְאִימָה רַק לַקַּיִץ וְגַם הִיא תְּשׁוּלַּב בְּמַהֲלַךְ הַקַּיִץ הַקָּרוֹב בָּאֲתָר.
אִם עַד כֹּה הַיְּלָדִים חוֹוּ אֶת מוֹרְדוֹת הַחֶרְמוֹן כְּשֶׁהַטּוּסִיק עַל הַשֶּׁלֶג, כָּעֵת הֵם יְכוֹלִים פָּשׁוּט לְהִתְיַישֵּׁב בְּתוֹךְ "אַבּוּב קַיִץ" ( summer tubing) וּלְהַתְחִיל בִּגְלִישָׁה בַּמִּדְרוֹן הַמְּשׁוּפָּע.
הַפְּעִילוּת מַתְאִימָה לִילָדִים וְלִמְבוּגָּרִים.

הָאַנְדְּרוֹפִּינִים שֶׁמִּשְׁתַּחְרְרִים אֶצְלֵנוּ בַּמּוֹחַ בִּפְעִילוּיוֹת כָּאֵלֶּה הֵם, אֵיךְ לוֹמַר, קְצָת מְמַכְּרִים.
אָז אִם אַתֶּם חָשִׁים שֶׁהָרִיגּוּשִׁים הַחֲדָשִׁים לֹא הִסְפִּיקוּ לָכֶם, מִתְחָם "מִזְחֲלוֹת הָאֶקְסְטְרִים" יַעֲנֶה עַל הַצּוֹרֶךְ שֶׁלָּכֶם בְּעוֹד מְנַת רִיגּוּשׁ.
מְדוּבָּר בְּמַסְלוּל שֶׁבָּנוּי מֵעֲלִיּוֹת, יְרִידוֹת וְסִיבוּבִים מַפְתִּיעִים, שֶׁבּוֹ הַמִּזְחֶלֶת נָעָה עַל מְסִילָּה וּמַגִּיעָה לִמְהִירוּת שֶׁל עַד 45 קָמָ"שׁ, כַּאֲשֶׁר הַגּוֹלֵשׁ שׁוֹלֵט בְּאֶמְצָעוּת בֶּלֶם יָד בִּמְהִירוּת הַמִּזְחֶלֶת.
הַגְּלִישָׁה בְּמִזְחָלוֹת מוּתֶּרֶת מִגִּיל 10 וּמַעְלָה (וּמְגוּבֶּה 140 ס"מ).
נִיתָּן לִגְלוֹשׁ בְּמִזְחֶלֶת לְבַד אוֹ בְּזוּגוֹת וּמִי שֶׁכְּבָר הִתְנַסָּה בִּגְלִישָׁה מֵעִיד עַל חֲוַויָה עוֹצֶרֶת נְשִׁימָה (מְחִיר: יֶלֶד 25 שְׁקָלִים, מְבוּגָּר 30 שְׁקָלִים, כַּרְטִיס מְשׁוּלָּב לְרַכֶּבֶל וְלַמִּזְחָלוֹת: 65 שְׁקָלִים לַיֶּלֶד, 69 שְׁקָלִים לִמְבוּגָּר).

אֶת הָרַכֶּבֶל הַמְּפוּרְסָם שֶׁל הַחֶרְמוֹן כּוּלָּם מַכִּירִים.
גַּם בַּקַּיִץ נִיתָּן לְהַעְפִּיל בְּרַכֶּבֶל עַד לְפִסְגַּת הַחֶרְמוֹן - לְגוֹבַהּ שֶׁל 2,040 מֶטְרִים מֵעַל פְּנֵי הַיָּם, שָׁם מְצַפֶּה לָכֶם תַּצְפִּית מַרְהִיבָה.
אוֹרֶךְ הָרַכֶּבֶל 1,250 מְטָרִים וּמֶשֶׁךְ הַנְּסִיעָה בּוֹ כְּ־15 דַּקּוֹת לְכָל כִּיוּוּן.
הָעֲלִיָּיה מוּתֶּרֶת בְּכָל גִּיל, עַד שְׁתֵּי נְפָשׁוֹת בְּמוֹשַׁב (מְחִיר: יֶלֶד מִגִּיל 3־12 - 42 שְׁקָלִים, מְבוּגָּר 49 שְׁקָלִים).
אִם אַתֶּם מַגִּיעִים לְבִילּוּי שֶׁל יוֹם בְּחֶרְמוֹן וְרוֹצִים לֵיהָנוֹת מִכָּל הָעוֹלָמוֹת, הַזְמִינוּ אֶת הַכַּרְטִיס הַמְּשׁוּלָּב לַאֲתַר הַחֶרְמוֹן וּלְקַיְּיקִי כְּפַר בָּלוּם, הַכּוֹלֵל עֲלִיָּיה בְּרַכֶּבֶל, גְּלִישָׁה בְּמִזְחֲלוֹת הָאֶקְסְטְרִים וְשַׁיִט מִשְׁפַּחְתִּי בְּיַרְדֵּן בְּקַיָּיקֵי כְּפַר בְּלוּם (בִּמְחִיר 99 שַׁ"ח).

הָעֵינַיִים שֶׁל הַמְּדִינָה
מִדֵּי יוֹם מִתְקַיְּימִים בַּאֲתַר הַחֶרְמוֹן סִיּוּרִים מוּדְרָכִים לְלֹא תַּשְׁלוּם, בְּשִׁיתּוּף פְּעוּלָּה עִם הַחֶבְרָה לַהֲגָנַת הַטֶּבַע.
חוֹבְבֵי הַלֶּכֶת יִמְצְאוּ בָּאֲתָר מִגְוָון רָחָב שֶׁל מַסְלוּלֵי טִיּוּל בְּדַרְגוֹת קוֹשִׁי שׁוֹנוֹת.
נְקוּדַּת הַשִּׂיא שֶׁל הַסִּיּוּרִים הִיא תַּצְפִּית מַרְהִיבָה בְּגוֹבַהּ 2,070 מְטָרִים, שֶׁמִּמֶּנָּה נִשְׁקָף הַגּוֹלָן כּוּלּוֹ: שַׁרְשֶׁרֶת הַתִּלִּים הַגַּעֲשִׁיִּים, יַעַר אוֹדֶם, הַכְּפָרִים הַדְּרוּזִיִּים, עֵמֶק הַחוֹלֶה, הַגָּלִיל הָעֶלְיוֹן, רֶכֶס הַבּוּפוֹר, קוּנֶיְיטְרָה וְעוֹד.

בִּתְנָאֵי רְאוּת טוֹבִים תּוּכְלוּ לְהַשְׁקִיף מִפִּסְגַּת הַחֶרְמוֹן וְעַד הַכִּנֶּרֶת.
בְּמַהֲלַךְ הַתַּצְפִּית, נַשְׁקִיף עַל מְשׁוּלַּשׁ הַגְּבוּלוֹת יִשְׂרָאֵל־סוּרְיָה־לְבָנוֹן, הַמַּמְחִישׁ אֶת חֲשִׁיבוּתוֹ הָאַסְטְרָטֵגִית שֶׁל הַר הַחֶרְמוֹן לִמְדִינַת יִשְׂרָאֵל.
בְּמַהֲלַךְ הַסִּיּוּר תִּשְׁמְעוּ בֵּין הַשְּׁאָר עַל קְרַב כִּיבּוּשׁ מוּצַּב הַחֶרְמוֹן בְּמִלְחֶמֶת יוֹם הַכִּיפּוּרִים, בְּמַהֲלָכוֹ זָכָה הָהָר לַכִּינּוּי "הָעֵינַיִים שֶׁל הַמְּדִינָה".

בָּחוֹדָשִׁים יוּלִי־אוֹגוּסְט הַסִּיּוּרִים יִתְקַיְּימוּ מִדֵּי יוֹם כּוֹלֵל שִׁישִּׁי־שַׁבָּת בְּשָׁעוֹת: 11:00 וְ־13:00.
מֶשֶׁךְ הַסִּיּוּר כְּשָׁעָה וָחֵצִי, עֲלֵיכֶם לְהַגִּיעַ לַאֲתַר חֲצִי שָׁעָה לִפְנֵי שְׁעַת הַיְּצִיאָה לְסִיּוּר.
יוֹצְאִים מֵהַקָּפִיטֶרְיָה בַּתַּחֲנָה הָעֶלְיוֹנָה, הַהַגָּעָה עִם נַעֲלֵי הֲלִיכָה וּלְבוּשׁ חַם (חוֹבָה).

הַשָּׁנָה גַּם הוּכְשְׁרוּ לָרִאשׁוֹנָה מַסְלוּלֵי הַגְּלִישָׁה לְטוֹבַת מַסְלוּלֵי הֲלִיכָה רַגְלִיִּים לְכָל הַמִּשְׁפָּחָה (לְלֹא הַדְרָכָה), בָּהֶם נִיתָּן לֵיהָנוֹת מֵהַנּוֹף הַמַּרְהִיב שֶׁל הַגָּלִיל הָעֶלְיוֹן, עֵמֶק הַחוֹלֶה וְהָרֵי הַלְבָנוֹן.
הַמַּסְלוּל מַתְחִיל בִּמְרוֹמֵי הַחֶרְמוֹן, לְשֵׁם מַגִּיעִים בְּאֶמְצָעוּת הָרַכֶּבֶל, מַמְשִׁיךְ לְאוֹרֶךְ מַסְלוּלֵי הַסְקִי וּמִסְתַּיֵּים בַּתַּחֲנָה הַתַּחְתּוֹנָה שֶׁל הָרַכֶּבֶל.
סַךְ אוֹרֶךְ הַמַּסְלוּלִים כִּשְׁלוֹשָׁה ק"מ, כַּאֲשֶׁר הַהַרְפַּתְקָנִים מוּזְמָנִים לָלֶכֶת אֶת הַמַּסְלוּל גַּם בַּכִּיוּוּן הֶהָפוּךְ - מֵהַתַּחֲנָה הַתַּחְתּוֹנָה לִמְרוֹמֵי הַחֶרְמוֹן.
 
מַסְלוּל הֲלִיכָה נוֹסָף יוֹבִיל אֶתְכֶם לְהַר חַבּוּשִׁית (מְסוּמָּן בְּיָרוֹק בְּמַפַּת סִימּוּן שְׁבִילִים).
הַמַּסְלוּל מַתְחִיל מֵהַתַּחֲנָה הָעֶלְיוֹנָה שֶׁל הָרַכֶּבֶל, מִשָּׁם נִיתָּן לָרֶדֶת לְתַצְפִּית בְּהַר חַבּוּשִׁית וְלַעֲלוֹת חֲזָרָה (כְּ־30 דַּקּוֹת הֲלִיכָה הָלוֹךְ וָשׁוֹב), אוֹ לְהַמְשִׁיךְ לְאוֹרֶךְ כָּל הַמַּסְלוּל עַד קוּפּוֹת הָאֲתָר (מַסְלוּל לְמֵיטִיבֵי לֶכֶת, כִּשְׁעָתַיִים וָחֵצִי הֲלִיכָה).

אִם רוֹצִים לְמַצּוֹת אֶת הַחֲוָויָה, מוּמְלָץ לָלוּן בְּמוֹשָׁב נָוֶוה אָטִי"ב מֵחֲלוּצֵי קוֹנְסֵפְּט הַצִּימֵרִים בָּאָרֶץ.
נִיתָּן לִמְצוֹא מִגְוָון רָחָב שֶׁל מִתְחֲמֵי לִינָה וְאֵרוּחַ בְּמֶזֶג הָאֲוִיר הֲכִי קָרִיר וְנָעִים בָּאָרֶץ.

פְּרָטִים נוֹסָפִים וְהַזְמָנוֹת בָּאֲתָר  אוֹ בְּטֵלֵפוֹן 1599-550-560 (הַכְּנִיסָה לָאֲתָר בַּקַּיִץ וְהַסִּיּוּרִים לְלֹא תַּשְׁלוּם, הַשִּׁימּוּשׁ בַּמִּתְקָנִים וּבָאַטְרַקְצִיּוֹת בְּתַשְׁלוּם).

גַּם הַסְּפּוֹרְטָאִים יִכְבְּשׁוּ הַקַּיִץ אֶת הַחֶרְמוֹן בְּמִסְגֶּרֶת מֵרוֹץ טִיפּוּס הַחֶרְמוֹן הָרִאשׁוֹן.
אֲתַר הַחֶרְמוֹן, חֶבְרַת מָרָתוֹן יִשְׂרָאֵל וְהַמּוֹעָצָה הָאֲזוֹרִית גּוֹלָן חָבְרוּ יַחַד לְקִיּוּם אֵירוּעַ יִיחוּדִי לְחוֹבְבֵי רִיצוֹת הַשֶּׁטַח הַמְּאַתְגְּרוֹת.
הַמֵּרוֹץ יוּזְנַק מֵהַתַּחֲנָה הַתַּחְתּוֹנָה שֶׁל הָרַכֶּבֶל בְּגוֹבַהּ 1,600 מְטָרִים וְיִסְתַּיֵּים בַּתַּחֲנָה הָעֶלְיוֹנָה שֶׁל הָרַכֶּבֶל בְּגוֹבַהּ 2,040 מְטָרִים, כַּאֲשֶׁר אוֹרֶךְ הַמַּסְלוּל 3.3 ק"מ.

הַמֵּרוֹץ יִכְלוֹל שְׁלוֹשָׁה מַקְצִים: מִקָּצֶה רִיצָה אֶתְגְּרִי - טִיפּוּס הַחֶרְמוֹן פַּעֲמַיִים, אוֹרֶךְ 6.6 ק"מ, טִיפּוּס מִצְטַבֵּר 814 מְטָרִים; מִקָּצֶה רִיצָה (טִיפּוּס הַחֶרְמוֹן) – אוֹרֶךְ הַמַּסְלוּל 3.3 ק"מ, טִיפּוּס מִצְטַבֵּר 407 מְטָרִים; וּמִקָּצֶה הֲלִיכָה נוֹרְדִּית - אוֹרֶךְ הַמַּסְלוּל 3.3 ק"מ, טִיפּוּס מִצְטַבֵּר 407 מְטָרִים.
בֵּין הַמִּשְׁתַּתְּפִים שֶׁכְּבָר אִישְּׁרוּ אֶת הִשְׁתַּתְּפוּתָם: הַתְּאוֹמִים רַן וְדָן אַלְתֶּרְמַן אַלּוּפֵי הָאָרֶץ בִּטְרִיאַתְלוֹן לְשֶׁעָבַר.
הַמֵּרוֹץ יִתְקַיֵּים בְּיוֹם שִׁישִּׁי, הָ־29 בְּיוּלִי.
הַרְשָׁמָה וּפְרָטִים: מָרָתוֹן יִשְׂרָאֵל.