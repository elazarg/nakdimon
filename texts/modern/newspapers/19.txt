קָאסֶם סוּלִימָאנִי, הָאִישׁ הֶחָשׁוּב בְּיוֹתֵר בְּהַפְעָלַת הַמִּילִיצְיוֹת הָאִירָאנִיּוֹת בַּמִּזְרָח הַתִּיכוֹן, חוּסַּל אֶתְמוֹל הַלַּיְלָה בִּידֵי אַרְצוֹת הַבְּרִית בְּעִירָאק וְעִמּוֹ אַבּוּ מַהְדִּי אֶל-מוּהַנְדֶּס, סְגַן מְפַקֵּד הַמִּילִיצְיוֹת הָעִירָאקִיּוֹת "הָרִיכּוּז הָעֲמָמִי" שֶׁעָמַד מֵאֲחוֹרֵי הַהַתְקָפָה עַל הַשַּׁגְרִירוּת הָאָמֵרִיקָנִית בְּבַגְדָּד.
זוֹ מַכָּה קָשָׁה לְאִירָאן וְהַהֶישֵּׂג הֶחָשׁוּב בְּיוֹתֵר לְמִמְשָׁל טְרַאמְפּ בַּמַּאֲבָק בַּטֵּרוֹר מֵאָז חִיסּוּל מַנְהִיג דָּאעֶשׁ אַבּוּ בַּכְּר אֶל-בְּגַדְּדִי.
מִיהוּ קָאסֶם סוּלִימָאנִי? מָה מַשְׁמָעוּת חִיסּוּלוֹ וְכֵיצַד תָּגִיב אִירָאן?

יַד הַבַּרְזֶל שֶׁל טְרַאמְפּ
חִיסּוּל סוּלִימָאנִי הוּא צַעַד יוֹצֵא דּוֹפֶן בַּמַּאֲבָק הָאָמֵרִיקָנִי נֶגֶד אִירָאן.
זוֹ הַפַּעַם הָרִאשׁוֹנָה שֶׁבְּאוֹפֶן רִשְׁמִי מְחַסֶּלֶת אַרְהָ"ב בָּכִיר אִירָאנִי מֵאָז הַמַּהְפֵּכָה הָאִיסְלָאמִית בְּ-1979.
אָמְנָם חוּסְּלוּ אִישִׁים אִירָאנִים, בָּהֶם מְהַנְדְּסֵי גַּרְעִין, אוּלָם אִישׁ לֹא קִיבֵּל אַחְרָיוּת לְמוֹתָם.

אֵין מְדוּבָּר בְּצַעַד שְׁרִירוּתִי שֶׁל הַנָּשִׂיא הָאָמֵרִיקָנִי דּוֹנַלְד טְרַאמְפּ, אֶלָּא בְּהֶמְשֵׁכָהּ שֶׁל מְדִינִיּוּתוֹ הַתּוֹקְפָנִית וְהַנְּחוּשָׁה נֶגֶד אִירָאן.
מְדִינִיּוּת זוֹ הֵחֵלָּה עִם הַנְּסִיגָה מֵהֶסְכֵּם הַגַּרְעִין, הִמְשִׁיכָה עִם הַסַּנְקְצִיּוֹת הַכַּלְכָּלִיּוֹת חַסְרוֹת הַתַּקְדִּים עַל אִירָאן וּשְׁלוּחוֹתֶיהָ, וּמִתְבַּטֵּאת כָּעֵת בְּחִיסּוּלוֹ שֶׁל הַגֶּנֶרָל הָאִירָאנִי הָאַחְרַאי עַל יִישּׂוּם הָאַסְטְרָטֶגְיָה שֶׁל אִירָאן בַּמִּזְרָח הַתִּיכוֹן.
נִרְאֶה כִּי הַהַחְלָטָה לְחַסֵּל אֶת סוּלִימָאנִי נָפְלָה כְּבָר לִפְנֵי כַּמָּה יָמִים, לָכֵן פִּינּוּ הָאָמֵרִיקָנִים כְּבָר אֶתְמוֹל אֶת הַשַּׁגְרִירוּת בְּבַגְדָּד מֵחֲשָׁשׁ לִתְגוּבָה וְהֶעֱבִירוּ אֶת עוֹבְדֶיהָ לְאַרְבִּיל שֶׁבִּצְפוֹן עִירָאק, בִּירַת הָאוֹטוֹנוֹמְיָה הַכּוּרְדִּית.

פַּרְשָׁנִים בָּעוֹלָם הָעַרְבִי אָמְנָם דִּיבְּרוּ אֶתְמוֹל בַּבּוֹקֶר עַל חֲצִיַּית קַו אָדוֹם בַּמַּאֲבָק נֶגֶד אִירָאן, אוּלָם הַקַּו הָאָדוֹם נֶחֱצָה כְּבָר בְּחוֹדֶשׁ סֶפְּטֶמְבֶּר כַּאֲשֶׁר אִירָאן תָּקְפָה אֶת מִתְקְנֵי הַנֵּפְטְ שֶׁל אָרָאמְקוֹ בְּמִזְרַח סָעוּדְיָה.
הַשָּׁנָה נִסְפְּרוּ כְּ-20 מִתְקָפוֹת עַל הַכּוֹחוֹת הָאָמֵרִיקָנִיִּים בְּעִירָאק.
בַּשַּׁבָּת שֶׁעָבְרָה יָרוּ מִילִיצְיוֹת שִׁיעִיּוֹת בְּעִירָאק עַל בָּסִיס אָמֵרִיקָנִי.
אַרְהָ"ב הֵגִיבָה בִּתְקִיפָה קַטְלָנִית עַל מִפְקָדָה שֶׁל גְּדוּדֵי חִיזְבַּאלְלַה.
אַבּוּ מַהְדִּי אֶל-מוּהַנְדֶּס שֶׁחוּסַּל אֶמֶשׁ הָיָה זֶה שֶׁיָּזַם מִתְקָפָה הֲמוֹנִית עַל הַשַּׁגְרִירוּת הָאָמֵרִיקָנִית בְּבַגְדָּד שִׁלְשׁוֹם.

הַמּוֹצִיא וְהַמֵּבִיא
קָאסֶם סוּלִימָאנִי (62) יְלִיד כְּרַמָּאָן בְּאִירָאן הִצְטָרֵף לְ"מִשְׁמְרוֹת הַמַּהְפֵּכָה" בְּ-1980, הִשְׁתַּתֵּף בְּמִלְחֶמֶת אִירָאן-עִירָאק (1988-1980) וְהִתְקַדֵּם בִּדְרָגוֹת בְּמַהֲלָכָהּ.
בִּשְׁנוֹת הַ-90 צָבַר נִיסָּיוֹן כִּמְפַקֵּד מִשְׁמְרוֹת הַמַּהְפֵּכָה בִּמְחוֹז כְּרַמָּאָן לְיַד אַפְגָּנִיסְטָן וְגַם עָסַק בְּהַבְרָחַת סַמִּים מֵהַגְּבוּל.
בְּ-1997 מוּנָּה לִמְפַקֵּד כּוֹחַ "קוּדְס".
הוּא עָמַד בְּרֹאשׁ וַעֲדַת הַחֲקִירָה לְחִיסּוּל עִימַאד מוּרָנִיָּיה בְּדַמֶּשֶׂק בְּ-2008, בְּכִיר הַמְּחַבְּלִים הַשִּׁיעִים בָּעוֹלָם.
הַמַּנְהִיג הָרוּחָנִי שֶׁל אִירָאן עֵלִי חָמִינָאִי הֶעֱרִיץ אֶת סוּלִימָאנִי וְכִינָּה אוֹתוֹ "הַשָּׂהִיד הַחַי", מֵאַחַר שֶׁסּוּלִימָאנִי הִסְתַּכֵּן רַבּוֹת בִּנְסִיעוֹת תְּכוּפוֹת בֵּין הַמִּילִיצְיוֹת שֶׁעֲלֵיהֶן פִּיקֵּד.
חָמִינָאִי הֶעֱלָה אוֹתוֹ בְּ-2011 לְדַרְגָּה הַמַּקְבִּילָה כִּמְעַט לָרַמַטְכָּ"ל הָאִירָאנִי.
סוּלִימָאנִי הָפַךְ בַּפּוֹעַל לַמּוֹצִיא לַפּוֹעַל שֶׁל הַמְּדִינִיּוּת הָאַסְטְרָטֵגִית מִחוּץ לְאִירָאן בִּלְבָנוֹן, בְּעִירָאק וּבְאַפְגָּנִיסְטָן.

הוּא הָיָה אַחְרַאי גַּם לְאִימּוּנָן וְחִימּוּשָׁן שֶׁל מִילִיצְיוֹת שִׁיעִיּוֹת בְּסוּרְיָה וּבְתֵימָן.
שְׁמוֹ הָפַךְ לְשֵׁם נִרְדָּף לְיִיצּוּא הַמַּהְפֵּכָה הָאִירָאנִית, אוֹ מָה שֶׁמְּכוּנֶּה בָּעוֹלָם הָעַרְבִי "הַסַּהַר הַשִּׁיעִי" - הַמַּאֲמָץ הָאִירָאנִי לְהִשְׁתַּלֵּט עַל כָּל הַמְּדִינוֹת שֶׁבָּהֶן יֵשׁ קְבוּצוֹת שִׁיעִיּוֹת (עִירָאק, סוּרְיָה, לְבָנוֹן, בָּחֲרֵיְין וְתֵימָן).
סוּלִימָאנִי קִייֵּם קְשָׁרִים גַּם עִם חַמַאס וְהַגִּ'יהָאד הָאִסְלָאמִי בְּעַזָּה (אַף שֶׁאֵינָם שִׁיעִים, הֵם נִתְמָכִים עַל-יְדֵי אִירָאן).
שְׁנֵי הָאִרְגּוּנִים הַלָּלוּ הָיוּ הָרִאשׁוֹנִים אֶתְמוֹל לְהַבִּיעַ אֶת צַעֲרָם עַל הַחִיסּוּל, אֲפִילּוּ לִפְנֵי הַגִּינּוּי שֶׁל חִיזְבַּאלְלַה.
סוּלִימָאנִי פִּיקֵּד מֵ-2012 עַל הַמִּילִיצְיוֹת הַשִּׁיעִיּוֹת שֶׁסִּייְּעוּ לְמִשְׁטָר אַסָּד בְּמִלְחֶמֶת הָאֶזְרָחִים בְּסוּרְיָה.
סוּלִימָאנִי גַּם הָיָה אַחְרַאי בְּמִידָּה רַבָּה עַל אִרְגּוּן הַהִתְגַּיְּיסוּת וְהַלּוֹחְמָה שֶׁל הַמִּילִיצְיוֹת הַשִּׁיעִיּוֹת בְּעִירָאק שֶׁהִתְלַוּוּ לַצָּבָא הָעִירָאקִי בַּמִּלְחָמָה נֶגֶד דָּאעֶשׁ בֵּין הַשָּׁנִים 2017-2014.
הוּא עָמַד מֵאֲחוֹרֵי הַהַתְקָפוֹת עַל הַכּוֹחוֹת הָאָמֵרִיקָנִים בַּשָּׁנָה הָאַחֲרוֹנָה.
הוּא הוֹרָה לְמִילִיצְיוֹת הָעִירָאקִיּוֹת לְדַכֵּא בְּאַלִּימוּת אֶת הַמְּחָאָה הַחֶבְרָתִית בְּעִירָאק, שֶׁכּוּוְנָה נֶגֶד הַמִּמְשָׁל הַפְּרוֹ-אִירָאנִי בְּבַגְדָּד.

עִירָאק - זִירַת מִלְחָמָה
מוֹתוֹ שֶׁל סוּלִימָאנִי הוּא סוֹפָהּ שֶׁל אַגָּדָה מִבְּחִינָתָהּ שֶׁל אִירָאן וְקָשֶׁה לְהַנִּיחַ כִּי תִּימָּצֵא בַּזְּמַן הַקָּרוֹב אִישִׁיּוֹת הַמְּסוּגֶּלֶת לְהִיכָּנֵס לִנְעָלָיו.
הַחִיסּוּל מְהַוֶּוה גַּם אֶת נְקוּדַּת הַסִּיּוּם לְדוּ-קִיּוּם הָאָמֵרִיקָנִי-אִירָאנִי עַל אַדְמַת עִירָאק, מֵאָז שֶׁלָּחֲמוּ בְּאוֹתוֹ צַד נֶגֶד דָּאעֶשׁ.
דּוּ הַקִּיּוּם הָעוֹיֵן וְהַמָּתוּחַ נִמְשָׁךְ כִּשְׁנָתַיִים, עַד שֶׁסּוּלִימָאנִי הֶחֱלִיט כִּי הִגִּיעָה הָעֵת לְסַלֵּק אֶת הַחַיָּילִים הָאָמֵרִיקָנִים עַל-יְדֵי שׁוּרָה שֶׁל פִּיגּוּעִים.
הַנּוֹכְחוּת הָאָמֶרִיקָנִית בְּעִירָאק עִיכְּבָה אֶת פְּרוֹיֶקְט "הַמַּעֲבָר הַיַּבַּשְׁתִּי" שֶׁעָלָיו נִיצֵּחַ סוּלִימָאנִי וְלֹא הִסְפִּיק לְהַשְׁלִימוֹ - מַעֲבָר שֶׁל לוֹחֲמִים וְנֶשֶׁק מֵאִירָאן דֶּרֶךְ עִירָאק וְסוּרְיָה לִלְבָנוֹן לְחִיזְבַּאלְלַה.

אִירָאן מְאַיֶּימֶת כָּעֵת בִּתְגוּבָה קָשֶׁה.
הַגִּינּוּיִים הַצְּפוּיִים הִגִּיעוּ אֶתְמוֹל בַּבּוֹקֶר מִכָּל חַבְרֵי "צִיר הַהִתְנַגְּדוּת" - חִיזְבַּאלְלַה, הַמִּשְׁטָר הַסּוּרִי, הַמִּילִיצְיוֹת הָעִירָאקִיּוֹת וּלְבַסּוֹף גַּם מֶמְשֶׁלֶת עִירָאק.
מְעַנְיֶינֶת בְּאוֹתָהּ הַמִּידָּה שְׁתִיקָתָם שֶׁל גּוֹרְמִים הַמְּרוּצִּים מֵהַחִיסּוּל, בְּרֹאשָׁם הַצִּיר הַסּוּנִי הַמָּתוּן - סָעוּדְיָה, אֲמִירוּיוֹת וּמִצְרַיִם.
הַמֶּמְשָׁלָה הָעִירָאקִית גִּינְּתָה אֶת הַמִּתְקָפָה מְאוּחָר יַחֲסִית.
הָאִיחוּר בַּתְּגוּבָה מְשַׁקֵּף אֶת הַמְּבוּכָה שֶׁבָּהּ הִיא נִמְצֵאת.
הַמֶּמְשָׁלָה בְּעִירָאק חוֹשֶׁשֶׁת מֵאִירָאן וּמֵהַצַּד הָאַחֵר אֵינָהּ מְעוּנְיֶינֶת בְּעִימּוּת עִם אַרְהָ"ב הַתּוֹמֶכֶת בָּהּ צְבָאִית וְכַלְכָּלִית.
הַהִתְפַּתְּחוּת הַמַּדְאִיגָה בְּיוֹתֵר מִבְּחִינָתָהּ הִיא שֶׁעִירָאק הָפְכָה לְזִירַת מִלְחָמָה בֵּין אַרְהָ"ב לְאִירָאן.

מֵאֲחוֹרֵי הַהַסְלָמָה שֶׁל הַמִּילִיצְיוֹת נֶגֶד הַנּוֹכְחוּת הָאֲמֵרִיקָאִית בְּעִירָאק גַּם עוֹמֶדֶת הַשְּׁאִיפָה הָאִירָאנִית לְדַכֵּא אֶת הַהַפְגָּנוֹת הַנִּמְשָׁכוֹת כְּבָר כַּמָּה חוֹדָשִׁים בְּעוֹצְמָה נֶגֶד הַמִּשְׁטָר בְּעִירָאק.
אִירָאן מְעוּנְיֶינֶת לְהַפְנוֹת אֶת הַזַּעַם בָּרְחוֹב הָעִירָאקִי מֵהַמַּשְׁבֵּר הַכַּלְכָּלִי וְהַמְּחָאָה עַל הַשְּׁחִיתוּת שֶׁהִתְבַּטֵּא בִּקְרִיאוֹת נֶגֶד "הַכִּיבּוּשׁ הָאִירָאנִי" שֶׁל עִירָאק, לְמַאֲבָק נֶגֶד "הַכִּיבּוּשׁ הָאָמֵרִיקָנִי".

מַכָּה גַּם לִמְדַכְּאֵי הַמְּהוּמוֹת בְּאִירָאן
תְּגוּבָה מְעַנְיֶינֶת בִּמְיוּחָד בָּאָה מֵהַמַּנְהִיג הַשִּׁיעִי מוּקַתְדָא א-סֵדֶר שֶׁדַּוְוקָא תּוֹמֵךְ בִּמְחָאָה הַחֶבְרָתִית וּמִסְתַּיֵּיג מֵאִירָאן, אַךְ בְּעִקְבוֹת הַחִיסּוּל הִבִּיעַ אֶתְמוֹל זַעַם נֶגֶד הָאָמֵרִיקָנִים וְאִייֵּם לְחַדֵּשׁ אֶת פְּעִילוּת הַמִּילִיצְיָה הָאַנְטִי-אָמֵרִיקָנִיּוֹת תַּחַת פִּיקּוּדוֹ, "צְבָא הַמַּהְדִּי".
הַתְּגוּבָה הַקָּשָׁה בָּאָה בְּעִיקָּר בְּשֶׁל חִיסּוּל עֲמִיתוֹ אַבּוּ מַהְדִּי אֶל-מוּהַנְדֶּס, סְגַן מְפַקֵּד "הָרִיכּוּז הָעֲמָמִי", אִרְגּוּן הַגַּג שֶׁל הַמִּילִיצְיוֹת הַשִּׁיעִיּוֹת בְּעִירָאק.
הוּא נֶהֱרַג כָּאָמוּר עִם סוּלִימָאנִי.

חִיסּוּל סוּלִימָאנִי לֹא רַק מְהַוֶּוה מַכָּה לִמְדִינִיּוּת הַחוּץ הָאַסְטְרָטֵגִית הָאִירָאנִית, אֶלָּא גַּם מַחֲלִישׁ אֶת הַכּוֹחוֹת הַנִּיצִּיִּים בַּשִּׁלְטוֹן בְּתוֹךְ אִירָאן, אֵלֶּה שֶׁדִּיכְּאוּ בְּאַכְזָרִיּוּת אֶת הַמְּחָאָה הַחֶבְרָתִית בַּחוֹדֶשׁ שֶׁעָבַר.

פַּרְשָׁנִים בָּעוֹלָם הָעַרְבִי מַעֲרִיכִים כִּי לְאִירָאן לֹא תִּהְיֶה בְּרֵירָה כָּעֵת אֶלָּא לְהָגִיב.
וּמָה עִם חִיזְבַּאלְלַה? פַּרְשָׁנִים נִשְׁאֲלוּ אֶמֶשׁ בְּנוֹשֵׂא חִיזְבַּאלְלַה וְהָעִימּוּת הָאִירָאנִי-יִשְׂרְאֵלִי בִּלְבָנוֹן וְהַהַעֲרָכָה הָיְיתָה כִּי הַתְּגוּבָה תִּהְיֶה שֶׁל מִי שֶׁנִּפְגַּע יְשִׁירוֹת - אִירָאן וְהַמִּילִיצְיוֹת בְּעִירָאק.
הַעֲרָכָה זוֹ מִתְבַּסֶּסֶת עַל הַהֲנָחָה שֶׁחִיזְבַּאלְלַה נִשְׁחַק בַּמִּלְחָמָה בְּסוּרְיָה, הוּא מָצוּי בְּמַצָּב כַּלְכָּלִי קָשֶׁה בְּשֶׁל הַסַּנְקְצִיּוֹת עַל אִירָאן וְנָתוּן לְבִיקּוֹרֶת קָשֶׁה בְּתוֹךְ לְבָנוֹן וּבִמְחָאוֹת הַחֶבְרָתִיּוֹת מַפְגִּינִים שִׁיעִים רַבִּים.
הַשָּׁעָה לֹא מַתְאִימָה לְחִיזְבַּאלְלַה לַמִּלְחָמָה.
יֵשׁ הָרוֹאִים בְּחִיסּוּל חֵלֶק מֵהַלּוֹחְמָה הַפְּסִיכוֹלוֹגִית הָאִישִׁית בֵּין טְרַאמְפּ לְחָמִינָאִי.
שִׁלְשׁוֹם צִייֵּץ חָמִינָאִי בִּטְוִויטֶר לַנָּשִׂיא הָאָמֵרִיקָנִי: "אֵינְךָ יָכוֹל לַעֲשׂוֹת דָּבָר נֶגֶד אִירָאן".
אֶתְמוֹל הֵשִׁיב טְרַאמְפּ אַחֲרֵי הַחִיסּוּל בִּטְוִיטֶר עִם תְּמוּנָה שֶׁל דֶּגֶל אַרְהָ"ב.

בָּרָמָה הָאַסְטְרָטֵגִית מוּקְדָּם לָדַעַת אִם הַצַּעַד הָאָמֵרִיקָנִי תּוֹרֵם לְכוֹחַ הַהַרְתָּעָה שֶׁל אַרְהָ"ב, אוֹ שֶׁכָּעֵת מַתְחִיל דַּוְוקָא תַּהֲלִיךְ הַסְלָמָה מְסוּכָּן שֶׁיּוֹבִיל בְּסוֹפוֹ שֶׁל דָּבָר לְעִימּוּת צְבָאִי עִם אִירָאן.
יָמִים יַגִּידוּ.
אֵין סָפֵק כִּי שְׁנַת 2020 תַּעֲמוֹד בְּסִימַן הַמַּאֲבָק בֵּין אַרְהָ"ב לְאִירָאן.