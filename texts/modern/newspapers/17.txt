זוֹ פַּעַם שְׁלִישִׁית אוֹ רְבִיעִית עֲבוּרִי בַּטֶּרְמִינָל הַזָּעִיר שֶׁל הָעֲיָירָה הַשְּׁוֵודִית הַצְּפוֹנִית אָרָוִוידֵסֵיאוֹר, אוֹ אֵיךְ שֶׁמְּכַנִּים אוֹתָהּ שְׁוֵודִים מִלֵּידָה.
הַמָּקוֹם הַקְּטַנְטַן הַזֶּה הָפַךְ עִם הַשָּׁנִים לְמַכָּה שֶׁל יַצְּרָנִיּוֹת הָרֶכֶב, וְהַצְּמִיגִים, וּמַעַרְכוֹת הַהֲנָעָה וְאַבְזְרֵי הַבְּטִיחוּת וּשְׁמָנִים וּמָה לֹא, בְּעִיקָּר מִתּוֹצֶרֶת גֶּרְמָנִית.
אֲבָל לֹא רַק.
בִּגְלַל שֶׁמַּמָּשׁ קַר כָּאן, וְיֵשׁ שְׂדֵה תְּעוּפָה קָטָן, וַאֲגַמִּים קְפוּאִים מִסָּבִיב עִם כְּבִישִׁים שׁוֹמְמִים בֵּין כְּפָרִים מְבוּדָּדִים.
אִם שְׁנֵי בָּתִּים וַאֲסַם רְאוּיִים לְהִיקָּרֵא כְּפָר.

בַּכֹּל אוֹפֶן, בַּפַּעַם הָרִאשׁוֹנָה בָּהּ הִגַּעְתִּי לַמָּקוֹם, הִבִּיטָה בִּי אֵשֶׁת הַקֶּשֶׁר שֶׁל יַצְרָנִית מְכוֹנִיּוֹת סְפּוֹרְט גֶּרְמָנִית.
הִצְבִּיעָה עַל הַסְּוֶויטְשֶׁרְט שֶׁלָּבַשְׁתִּי עַל שְׁתֵּי שְׁכָבוֹת נוֹסָפוֹת, וְהִצִּיעָה לִי לִלְבּוֹשׁ מְעִיל.
כְּשֶׁאָמַרְתִּי לָהּ שֶׁעַד רֶכֶב הַהַסָּעָה לַמָּלוֹן אֲנִי אֶסְתַּדֵּר, הִיא רַק הִצְבִּיעָה עַל מַד הַטֶּמְפֵּרָטוּרָה הַדִּיגִיטָלִי שֶׁעִדְכֵּן עַל מִינוּס 25 מֵעֲלוּת בַּשֶּׁמֶשׁ.
הַפַּעַם הָיָה פָּחוֹת קַר, אֲבָל לֹא בְּהַרְבֵּה.
וְהַפַּעַם זוֹ הָיְיתָה אָוּדִי שֶׁהֵבִיאָה אוֹתִי לִכְפּוֹר הַנֶּהְדָּר הַזֶּה, כְּדֵי לִנְהוֹג בְּאַחַת הַמְּכוֹנִיּוֹת הַיּוֹתֵר מַסְעִירוֹת שֶׁלָּהּ, אִם לֹא הַמַּסְעִירָה מִכּוּלָּן – גִּרְסַת RS סוּפֶּר-בִּיצּוּעִיסְטִית לְרֶכֶב הַפְּנַאי הַתָּמִים וְהַמַּצְלִיחַ Q3.
 
כַּמָּה מִילִּים עָלָיו.
חָשׁוּב לִזְכּוֹר כִּי אָוּדִי, בְּעֶשְׂרוֹת שָׁנִים הָאַחֲרוֹנוֹת חֲטִיבַת הַמִּשְׁפַּחְתִּיּוֹת-יוּקְרָתִיּוֹת שֶׁל קוֹנְצֶרְן פוֹלְקְסְוָוגֶן, צְעִירָה בְּהַרְבֵּה מִמִּתְחָרוֹתֶיהָ הַיְּשִׁירוֹת ב.מ.וו וּמֶרְצֵדֶס.
וְלַמְרוֹת זֹאת הִצְלִיחָה לְיַיצֵּר לֹא מְעַט חִידּוּשִׁים-מוֹטוֹרִיִּים שֶׁהוּעַתְקוּ עַל-יְדֵי יְרִיבוֹתֶיהָ.
הֶחָשׁוּב שֶׁבָּהֶם, אִם לֹא מִבְּחִינָה שִׁיוּוּקִית אָז לְפָחוֹת תַּדְמִיתִית, הִיא מַעֲרֶכֶת הַהֲנָעָה הַכְּפוּלָה-קְבוּעָה שֶׁמְּכוּנָּה קְוַּואטְרוֹ, הָרִאשׁוֹנָה שֶׁשּׁוּלְּבָה בִּמְכוֹנִית כְּבִישׁ לְלֹא יוּמְרוֹת שֶׁטַח.

אֵין צוֹרֶךְ לְהַסְבִּיר אֶת יִתְרוֹנוֹתֶיהָ בַּאֲחִיזַת הַכְּבִישׁ וּשְׁמִירָה עַל יְכוֹלֶת הוֹרָדַת כּוֹחַ לַקַּרְקַע בִּתְנָאֵי אֲחִיזָה גְּבוּלִיִּים בִּזְכוּת הַשִּׁימּוּשׁ בְּאַרְבַּע פִּיסּוֹת גּוּמִי רְחָבוֹת בַּמָּקוֹם בִּשְׁתַּיִים.
וּתְנָאֵי אֲחִיזָה נְמוּכִים זֶה בְּדִיּוּק מָה שֶׁקּוֹרֶה בָּארְוִוידְסֵיאוֹר בְּפֶבְּרוּאָר.
הִנֵּה, סָגַרְנוּ בְּאֵלֵגַנְטִיּוּת אֶת הַפְּתִיחָה.
 
לְמַעַן הַדִּיּוּק, מִי שֶׁהִמְתִּין לָנוּ בַּחֲנָיָה הוּא הַדּוֹר שְׁנִי לְ-RSQ3, כִּי הָיָה לוֹ כְּבָר דּוֹר רִאשׁוֹן שֶׁכְּמוֹתוֹ הִשְׁתַּמֵּשׁ בַּמָּנוֹעַ חֲמִישָּׁה צִילִינְדֵּרִים מוּגְדָּשׁ יִיחוּדִי לְיַצְרָנִית.
שֶׁלֹּא בְּמִקְרֶה, אוֹתָהּ תְּצוּרָה שֶׁל הַקְּוַואטְרוֹ הַמְּפוּרְסֶמֶת.
כַּיּוֹם הוּא מֵפִיק 400 כ"ס, וְאֵלֶּה 33 כ"ס יוֹתֵר מִגִּרְסַת הַבִּיצּוּעִים שֶׁל הַדֶּגֶם הַמּוּחְלָף.
מָה כֵּן נִשְׁאַר? תֵּיבַת שִׁבְעָה הִילּוּכִים כְּפוּלַת-מַצְמֵד וְהַנָּעָה כְּפוּלָה-קְבוּעָה, שְׁתֵּיהֶן בְּכִיּוּל אַגְרֵסִיבִי יוֹתֵר שֶׁלֹּא דָּאַג אַגַּב לְשִׁיפּוּר בַּבִּיצּוּעִים.
עָשׂוּי לְאַכְזֵב אֶתְכֶם, אִם 4.5 שְׁנִיּוֹת לַעֲמִידָה רְגוּעָה לַדְּהִירָה בְּ-100 קָמָ"שׁ מַרְגִּישִׁים לָכֶם אִיטִּיִּים.
זֶה עַל אַסְפַלְט יָבֵשׁ.
אָה, וְ-280 קָמָ"שׁ גַּם.
שִׁינּוּי נוֹסָף, שֶׁהוֹלֵךְ יָד בְּיָד עִם תּוֹסֶפֶת הַ-10% פְּלוּס-מִינוּס בְּכוֹחַ, הוּא שִׁימּוּשׁ נִרְחָב בְּאָלוּמִינְיוּם בְּשַׁרְשֶׁרֶת הַהֲנָעָה.
וְזֶה חָשׁוּב, כִּי זֶה מְאַפְשֵׁר לְהוֹרִיד 26 ק"ג.
לֹא הַרְבֵּה אַתֶּם אוֹמְרִים? זֶה מִשְׁקָל שֶׁמּוּסָר מֵהַצִּיר הַקִּדְמִי.
מֵהָאֵזוֹר בּוֹ מְמוּקֶּמֶת מַעֲרֶכֶת הַהִיגּוּי.
מֵהַקָּצֶה בְּעֶזְרָתוֹ אֲנַחְנוּ מְכַוְּונִים אֶת הַמְּכוֹנָה.
זֶה אָמוּר לְסַיֵּיעַ לְהִתְנַהֲגוּת חַדָּה וּבְעִיקָּר מְדוּיֶּקֶת יוֹתֵר, לְחַסֵּל גַּם חֵלֶק מַתַּת הַהִיגּוּי שֶׁמְּכוּיָּל לְתוֹךְ מַרְבִּית דִּגְמֵי הַיַּצְרָנִית.
גַּם הַסְּפּוֹרְטִיבִיִּים שֶׁבָּהֶם.
עִנְיָין שֶׁל פִילוֹסוֹפְיָה.
מְעַצְבֶּנֶת.
מָה עוֹד יֵשׁ בְּ-RSQ3 שֶׁלָּנוּ? מִתְלִים נוּקְשִׁים מֵהָרָגִיל שֶׁגַּם מַנְמִיכִים אֶת הַמֶּרְכָּב בְּסֶנְטִימֶטֶר וְנִתְמָכִים בְּמִקְרֶה שֶׁל מְכוֹנִית הַקֶּרַח בְּבוֹלְמֵי זַעֲזוּעִים אַדְפָּטִיבִיִּים.
הַבְּלָמִים גְּדוֹלִים מִבְּעֵבֶר, לַהֶגֶה כִּיּוּל שׁוֹנֶה וְיֵשׁ פֹּה וָשָׂם שִׁינּוּיֵי עִיצּוּב חִיצוֹנִיִּים וּפְנִימִיִּים שֶׁמַּמָּשׁ לֹא דּוֹרְשִׁים הָרְחָבָה יְתֵרָה.
 
בְּכָל זֹאת, אִם אַתֶּם מִתְעַקְּשִׁים, אָז תּוֹסֶפֶת כּוֹנֵס אֲוִויר מֵעַל הַסְּבָכָה הַקִּדְמִית כְּהוֹמָאז' לַקְּוַואטְרוֹ הַמִּיתוֹלוֹגִית, פְּגוּשִׁים אַגְרֵסִיבִיִּים יוֹתֵר עִם פִּתְחִי אִוְורוּר גְּדוֹלִים מִלְּפָנִים וְצֶמֶד מְפַלְּטִים אוֹבָלִיִּים מֵאָחוֹר.
הוּא נִרְאֶה נֶהֱדָר, כְּמוֹ קוֹדְמוֹ וְיוֹתֵר.
לֹא כְּמוֹ גִּ'יפּוֹן צָנוּעַ שֶׁנּוֹתֵן בָּרֹאשׁ לְרֶנּוֹ מֶגָּאן RS, כִּי זֶה לֹא נִרְאֶה גִּ'יפּוֹן צָנוּעַ.
הַ-RS שֶׁל הַ-Q3 נִרְאֶה פָּחוֹת אוֹ יוֹתֵר כְּמוֹ שֶׁהֲיִיתֶם מְצַפִּים מִמֶּנּוּ.
אַגְרֵסִיבִי, מְחַפֵּשׂ אֶקְשֵׁן.
בּוֹטֶה וּמוֹחֳצָן.
תָּא הַנּוֹסְעִים וּסְבִיבַת הַנַּהָג נִרְאִים מְצוּיָּן כְּבֶעָבַר, עִם מוֹשָׁבִים שׁוֹנִים וְסוּפֶּר-תּוֹמְכִים וְגַלְגַּל הָגָה סוּפַּר-סְפּוֹרְטִיבִי עִם הֲמוֹן טְוָוח כִּיוּוּן לְחוֹבְבֵי הַיְּשִׁיבָה הַקְּרוֹבָה וְהַהֶגֶה הַקָּרוֹב.
כֵּן, תְּנוּחַת הַנְּהִיגָה כָּאן מְצוּיֶּנֶת.
אָה, וְיֵשׁ כָּעֵת מֶתֶג RS יִיעוּדִי שֶׁמְּאַפְשֵׁר מַעֲבָר מָהִיר לִשְׁנֵי מַצְּבֵי נְהִיגָה קְבוּעִים מֵרֹאשׁ.
נָעִים לִהְיוֹת בּוֹ.
וְנָעִים גַּם לִבְעוֹט בַּדַּוְושָׁה הַיְּמָנִית וְלִמְעוֹךְ חָזָק אֶת רֶגֶל שְׂמֹאל מַטָּה אֶל הַמִּדְרָס, וְלָתֵת גַּז.
כִּי הַמָּנוֹעַ הַזֶּה נִשְׁמָע נֶהֱדָר, עִם אוֹתוֹ סָאוּנְד יִיחוּדִי שֶׁנֶּעֱזָר בְּמַעֲרֶכֶת פְּלִיטָה סְפּוֹרְטִיבִית אוֹפְּצִיּוֹנָלִית.
וְהוּא חָזָק מְאוֹד, כִּמְעַט בְּכָל מַצָּב אִם כִּי צְבִירַת הַכּוֹחַ הָרִאשׁוֹנִית שֶׁלּוֹ מְאַכְזֶבֶת מְעַט בְּהִתְחַשֵּׁב בַּמִּסְפָּרִים.
וְתֵיבַת הַהִילּוּכִים עוֹשָׂה רוֹשֶׁם מְצוּיָּן.
עַכְשָׁיו, זֶהוּ.
 
מִבְחָן וְהִתְרַשְּׁמוּת נְהִיגָה מַה-RSQ3 הֲרֵי לֹא תְּקַבְּלוּ כָּאן.
כִּי לְהַעֲרִיךְ יְכוֹלֶת שֶׁל מְכוֹנִית – בְּעִיקָּר עִם כָּל כָּךְ הַרְבֵּה כּוֹחַ וּפוֹטֶנְצְיָאל דִּינָמִי – כְּשֶׁאַתָּה נוֹעֵל מַסְמְרִים וְנוֹהֵג עַל כְּבִישׁ קֶרַח אוֹ אֲגַם קָפוּא, זֶה לֹא שׁוֹנֶה בְּהַרְבֵּה מִבִּיקּוֹרֶת מַעֲרֶכֶת שָׁמַע בְּ-200 אֶלֶף שֶׁקֶל עַל יְדֵי הַאֲזָנָה לְשִׁידּוּרֵי עֲרוּץ הַסְּפּוֹרְט.
מָה שֶׁכֵּן תְּקַבְּלוּ הֵן עֵצוֹת בָּסִיס לִנְהִיגָה נְכוֹנָה, מְהִירָה וּמְתַגְמֶלֶת בַּשֶּׁלֶג.
זֶה תּוֹפֵס לְכָל מְכוֹנִית פָּחוֹת אוֹ יוֹתֵר, עֶקְרוֹנִית, אֲבָל הַמְלָצָתֵנוּ הַחַמָּה הִיא לַעֲשׂוֹת אֶת זֶה עִם RSQ3.
כִּי זֶה יוֹתֵר כֵּיף.
חַפְּשׂוּ אֲחִיזָה: מֵהַצַּד זֶה נִרְאָה מְאוֹד מַרְשִׁים.
מְכוֹנִית מַחֲלִיקָה עַל צֵידָה, מִתְיַישֶּׁרֶת וּבִמְהִירוּת הוֹפֶכֶת כִּיוּוּן, הָאֲחוֹרִיִּים מִצְטָרְפִים וְרַדְיוּס סִיבוּב מוּשְׁלָם מִתְהַוֶוה.
אָז קוֹדֶם כֹּל, סוֹד גָּלוּי – זֶה לֹא כָּל כָּךְ קָשֶׁה כְּמוֹ שֶׁזֶּה נִרְאֶה.
הַחֶלְקָה לְרוֹחַב, הִתְיַישְּׁרוּת וּנְהִיגָה בְּהֶמְשֵׁךְ הַדֶּרֶךְ הִיא פְּעוּלָּה שֶׁעַל קֶרַח אוֹ שֶׁלֶג תַּצְלִיחוּ לְבַצֵּעַ לְלֹא בְּעָיוֹת מְיוּחָדוֹת אַחֲרֵי שָׁעָה שְׁעָתַיִים שֶׁל אִימּוּן אִינְטֶנְסִיבִי.
מָה שֶׁלֹּא תּוּכְלוּ לַעֲשׂוֹת עַל אַסְפַלְט יָבֵשׁ אֶלָּא אִם מְדוּבָּר בִּמְכוֹנִית יִיעוּדִית וּצְמִיגִים מַתְאִימִים, תּוּכְלוּ לְבַצֵּעַ כָּאן בְּאוֹפֶן רָאוּי לְגַמְרֵי.
 
הַסּוֹד הָרִאשׁוֹן בִּיכוֹלֶת הַשְּׁלִיטָה הוּא בִּמְהִירוּת.
הִיא נְמוּכָה יַחֲסִית.
הַסּוֹד הַשֵּׁנִי הוּא בַּאֲחִיזָה.
בָּרֶגַע שֶׁתְּגַלּוּ כַּמָּה הַמְּכוֹנִית אוֹחֶזֶת וּמָתַי הִיא מְאַבֶּדֶת אֲחִיזָה, הָעֵסֶק יַהֲפוֹךְ לִהְיוֹת דֵּי פָּשׁוּט.
כַּמּוּבָן, אֶלָּא אִם אַתֶּם שִׁימְפַּנְזֶה חַסְרַת חֶשְׁבּוֹן מֵאֲחוֹרֵי הֶגֶה וּמִצְעֶרֶת-בְּלָמִים.
גִּילִּיתֶם אֶת כַּמּוּת הָאֲחִיזָה בִּפְנִיּוֹת הַשּׁוֹנוֹת (כִּי הִיא אֵינָהּ אֲחִידָה)? 
עַכְשָׁיו תַּרְגְּלוּ אֶת הַנּוּסְחָה הַבָּאָה.
בְּלִימָה חֲזָקָה שֶׁתַּעֲבִיר מִשְׁקָל לְפָנִים, הַפְנָיַית הֶגֶה שֶׁתָּסִיט אֶת הַגַּלְגַּלִּים לְכִיוּוּן הַפְּנִיָּה עִם אֲחִיזָה סְבִירָה בַּקַּרְקַע, בַּמִּקְרֶה שֶׁלָּנוּ כְּשֶׁהִיא נֶעֱזֶרֶת בִּתְרוּמָתָם שֶׁלֹּא תְּסוּלָּא בַּפָּז שֶׁל מַסְמְרִים אֲרוּכִּים.
הָאַף בַּמָּקוֹם, הַמִּשְׁקָל לְפָנִים, וְזֶה אוֹמֵר שֶׁהָאֲחוֹרִיִּים יִסְתּוֹבְבוּ לַכִּיוּוּן הַמַּתְאִים.
תְּנוּ לָהֶם עוֹד חוֹפֶשׁ לִפְנֵי הַתִּיקּוּן וְהֵם יִשְׁאֲפוּ לְסַבְסֵב אֶת הַמֶּרְכָּב כּוּלּוֹ כְּשֶׁהַחַרְטוֹם הוּא הַצִּיר.
לֹא תִּתְּנוּ לוֹ לַעֲשׂוֹת אֶת זֶה – תְּנוּ גַּז וְהַרְבֵּה.
עִם הֲנָעָה כְּפוּלָה וַהֲמוֹן אֲחִיזָה, הַמְּכוֹנִית תִּירֶה עַצְמָהּ לְפָנִים.
וְכֵן, זֶה פָּשׁוּט בְּדִיּוּק כְּמוֹ שֶׁזֶּה נִשְׁמָע.
וְעוֹד עִנְיָין קָטָן, סוֹד קְצָת פָּחוֹת מוּכָּר.
עַל מַסְלוּל קֶרַח הָדוּק אַתֶּם רוֹצִים לִמְצוֹא אֶת הַגַּלְגַּלִּים כַּמָּה שֶׁיּוֹתֵר בָּאֵזוֹר שֶׁל תְּלוּלִיּוֹת שֶׁלֶג קְטַנְטַנּוֹת, שֶׁנּוֹצַר מֵהַקֶּרַח שֶׁנִּגְרַס שׁוּב וָשׁוּב לִפְנֵי שֶׁהִגַּעְתֶּם.
הָאֲחִיזָה שָׁם טוֹבָה יוֹתֵר וּבְעִיקָּר, בְּחִירַת הַזָּנָב אוֹ הָאַף מְתוּנָה יוֹתֵר.
וְכָךְ קַל גַּם יוֹתֵר לִשְׁלוֹט בָּאוֹטוֹ.
פָּשׁוּט, אֲנִי יוֹדֵעַ.
 
עֲדִינוּת הִיא שֵׁם שֶׁל מִשְׂחָק: הַהֶגֶה הוּא חָבֵר טוֹב שֶׁל הַנַּהָג.
אֲבָל הוּא הוֹפֵךְ לְחָבֵר טוֹב הַרְבֵּה יוֹתֵר שֶׁל נָהַג עַל הַקֶּרַח.
נָכוֹן, הוּא בְּהֶחְלֵט פָּחוֹת מְדוּיָּק עַל מִשְׁטָח דַּל אֲחִיזָה וְהַפִידְבֵּק חֲמַקְמַק פִּי כַּמָּה.
אֲבָל הוּא בְּכָל זֹאת צָרִיךְ לַעֲבוֹד הַרְבֵּה יוֹתֵר.
וְזֶה פָּשׁוּט לְהַסְבִּיר.
הַגָּעָתָם לָעִיקּוּל הֶחָבִיב עֲלֵיכֶם, סוֹבַבְתֶּם אֶת הַהֶגֶה לַכִּיוּוּן הַמַּתְאִים בְּהֶתְאֵם לְקֶצֶב הַנְּהִיגָה וּלְרַדְיוּס הַפְּנִיָּיה.
אִם אַתֶּם מַכִּירִים אוֹתָהּ, זֶה יִהְיֶה מְאוֹד מְדוּיָּק וְלֹא תִּדְרְשׁוּ לְתַקֵּן.
אִם אַתֶּם לֹא מַכִּירִים אוֹתָהּ, אוּלַי תִּיקּוּן עָדִין כְּדֵי לְנַטְרֵל יוֹתֵר מִדַּי הַפְנָיָיה - אוֹ לְהֵיפֶךְ.

עַל קֶרַח וְשֶׁלֶג, וְלֹא מְשַׁנֶּה כַּמָּה אַתֶּם מְיוּמָּנִים, יֵשׁ הַרְבֵּה יוֹתֵר תְּנוּעוֹת תִּיקּוּן.
שׁוּב, כִּי הָאֲחִיזָה אֵינָהּ קְבוּעָה מִתַּחְתֶּיךָ, וְגַם כִּי לֹא מְדוּבָּר בִּכְבִישׁ עִם רַדְיוּס סִיבוּב בָּרוּר וּבְעִיקָּר, כִּי לְשֶׁלֶג יֵשׁ מִן מְאַפְיֵין כְּזֶה שֶׁל לוֹבֶן, וְאֵין לוֹ מְאַפְיֵין כְּזֶה שֶׁל עוֹמֶק.
בְּמִילִּים פְּשׁוּטוֹת, הַכֹּל נִרְאֶה שָׁטוּחַ וְחַד-גּוֹנִי, וְזֶה מַטְעֶה, וְדוֹרֵשׁ תִּיקּוּנִים.
וְעוֹד לֹא הִגַּעְנוּ לְמַצְּבֵי הַחֶלְקָה דְּרָמָטִיִּים, שָׁם הַהֶגֶה הוֹפֵךְ לְחֵלֶק בִּלְתִּי נִפְרָד מֵהַהִתְקַדְּמוּת קָדִימָה, וְלֹא רַק מֵהַנְּסִיעָה הַצִּדָּה.
עַכְשָׁיו, בִּמְכוֹנִית עִם 400 כ"ס יֵשׁ הֲמוֹן כּוֹחַ, וְזוֹ לֹא תָּמִיד בְּרָכָה.
כִּי הֲמוֹן כּוֹחַ וּמְעַט פִידְבֵּק אוֹמְרִים שֶׁלְּעִיתִּים קְרוֹבוֹת תִּמְצְאוּ אֶת עַצְמְכֶם עִם צְמִיגִים מְפַרְפְּרִים לָאו דַּוְוקָא לְצוֹרֶךְ, וּבְמִקְרֶה דְּנַן עִם כָּל הָאַרְבָּעָה.
וּצְמִיגִים מְפַרְפְּרִים זֶה אוֹמֵר שֶׁהָמוֹן אֵנֶרְגִּיָּה מִתְבַּזְבֶּזֶת עַל כְּתִישַׁת קֶרַח בִּמְקוֹם הִתְקַדְּמוּת.
אֶת זֶה אַתֶּם רוֹצִים לְנַטְרֵל, לְפָחוֹת אֶת חֵלֶק מֵהַפִּרְפּוּר הַזֶּה.
גַּם כִּי זֶה קְצָת מְיוּתָּר, וְגַם כִּי צְמִיגִים שֶׁמִּפַּרְפָּרִים יוֹתֵר מִדַּי הֵם לֹא צְמִיגִים שֶׁאוֹחֲזִים מַסְפִּיק.
אֵיךְ עוֹשִׂים אֶת זֶה כְּשֶׁיֵּשׁ לָכֶם 400 כ"ס מִתַּחַת לְרֶגֶל וְאַדְרֵנָלִין בָּעוֹרְקִים וְגוֹרִילָה בַּמּוֹחַ? אַתֶּם נוֹהֲגִים בְּהִילּוּךְ אֶחָד אוֹ שְׁנַיִים גְּבוֹהִים יוֹתֵר מִכְּפִי שֶׁחֲשַׁבְתֶּם שֶׁיַּתְאִימוּ כָּאן.
תַּאֲמִינוּ אוֹ לֹא, בְּמִקְרִים (מְאוֹד) מְסוּיָּמִים אֲפִילּוּ שְׁלוֹשָׁה הִילּוּכִים מֵעַל.
נָסוּ וְתֵיהָנוּ.

בְּשׂוֹרָה 3 שׁוֹאֲלִים עַל בְּלִימָה.
אָז כֵּן, וּבְכֵן, כֵּן.
זֹאת אוֹמֶרֶת, עִם כָּל הַפּוֹזָה הַזּוֹ שֶׁל הֶאָטָה עַל הַצַּד, זְרִיקַת מְכוֹנִית רָאלִי לַיָּמִין וְאָז לִשְׂמֹאל וְאָז שׁוּב יָמִינָה וְהֵאֵטָּה תּוֹךְ כְּדֵי הַחְלָקַת הַגּוּמִי לְכִיוּוּן שֶׁהוּא מַמָּשׁ לֹא תּוּכְנַן לוֹ, בְּלִימָה מֵיטָבִית מִתְבַּצַּעַת כְּמוֹ תָּמִיד בְּקַו יָשָׁר.
רֶגַע, יֵשׁ קָאָץ'.
הִתְחַלְתֶּם לְהַחֲלִיק שֶׁלֹּא לְצוֹרֶךְ עַל הַפְרוֹנְט, וְאַתֶּם עוֹמְדִים לִגְמוֹר אֶת הַמַּסְלוּל וּלְהִתְלַבֵּשׁ עַל עֲרֵימַת שֶׁלֶג טָהוֹר וְתָמִים? בְּעִיטָה חֲזָקָה בָּרֶגֶל שְׂמֹאל עַל הַבְּרֶקְס בְּלִי לַעֲזוֹב אֶת הַמְּצַעֶרֶת עֲשׂוּיָה לְהָקֵל עַל תַּת הַהִיגּוּי הַטֶּרְמִינָלִי.
פִּתְאוֹם עוֹבֵר הַרְבֵּה מִשְׁקָל קְדִימָה, פִּתְאוֹם יֵשׁ אֲחִיזָה, פִּתְאוֹם הַכֹּל וָרוֹד יוֹתֵר.
וְגַם הַטְּרַקְטוֹר שֶׁגָּרַר פַּעַם אַחַר פַּעַם חֵלֶק מֵעֲמִיתֵי לְשַׁעֲשׁוּעַ, יָכוֹל הָיָה לָנוּחַ קְצָת.
נ.ב – תִּסְתַּכְּלוּ עַל שִׂיא הַפְּנִיָּה.
הִבִּיטוּ בָּהּ כָּל הַזְּמַן.
גַּם כְּשֶׁאַתֶּם רְחוֹקִים מִמֶּנָּה, גַּם כְּשֶׁאַתֶּם מִתְקָרְבִים וַאֲפִילּוּ כְּשֶׁאַתֶּם לְצִדָּהּ, זֶה יַעֲזוֹר לָכֶם לְהִתְמַצֵּא וּמִמֵּילָא, לְאָן שֶׁתַּבִּיטוּ – לְשֵׁם תִּתְקַדְּמוּ.
כְּשֶׁתִּהְיוּ יוֹתֵר מְנוּסִּים, עָבְרוּ לְשִׂיא הַפְּנִיָּיה הַבָּאָה עוֹד לִפְנֵי שֶׁהִתְחַלְתֶּם אֶת זוֹ.
נִשְׁמָע כְּמוֹ כִּישּׁוּף.
אֲנִי יוֹדֵעַ.
אֲבָל זֶה גַּם יוֹתֵר כֵּיף וְגַם הַרְבֵּה יוֹתֵר מְרַגֵּשׁ בְּגִ'יפּוֹן עִם 400 כ"ס.