הַאִם יֵשׁ קֶשֶׁר בֵּין אוֹרַח חַיִּים וּתְזוּנָה לְסַרְטָן?
בְּכָל הַקָּשׁוּר בְּסַרְטָן, חוֹקְרִים רַבִּים בְּרַחֲבֵי הָעוֹלָם מִתְעַסְּקִים לְלֹא הֶרֶף בַּשְּׁאֵלָה: מָה קוֹבֵעַ אִם נַחְלֶה אוֹ לֹא? הַהַרְבָּלִיסְטִית הַקְּלִינִית שָׁרוֹן בַּר-גִּיל מַסְבִּירָה שֶׁגַּם אִם לֹא בְּמֵאָה אָחוּז, תְּזוּנָה וְאוֹרְחוֹת חַיִּים הֵם הַדָּבָר הֲכִי קָרוֹב שֶׁיֵּשׁ לָנוּ לִשְׁלִיטָה עַל הַמַּחֲלָה - וְהִיא לֹא הַיְּחִידָה

זֶה זְמַן רַב שֶׁמַּחֲלַת הַסַּרְטָן מְהַלֶּכֶת אֵימִים עַל הַחֶבְרָה הָעוֹלָמִית, וּמַעְלָה שְׁאֵלוֹת טוֹרְדָנִיּוֹת רַבּוֹת.
מָה קוֹבֵעַ אִם נָחֲלָה בְּסַרְטָן אוֹ לֹא? הַאִם זוֹ הַסְּבִיבָה? הַתּוֹרָשָׁה? הַגִּיל? הָעִישּׁוּן? הַמִּשְׁקָל? הַסְּטְרֶס הַיּוֹמְיוֹמִי? מָה תָּלוּי בַּבְּחִירוֹת שֶׁלָּנוּ וּמָה תָּלוּי בְּמַזָּל? הַאִם מָה שֶׁאֲנַחְנוּ בּוֹחֲרִים לֶאֱכוֹל כָּל יוֹם בֶּאֱמֶת מַשְׁפִּיעַ עַל הַסִּיכּוּן שֶׁלָּנוּ לַחֲלוֹת בְּסַרְטָן? אֵילּוּ מִגּוֹרְמֵי הַסִּיכּוּן בִּשְׁלִּיטָתֵנוּ וְאִילּוּ לֹא? 
שָׁרוֹן בַּר-גִּיל, הָרַבָּלִיסְטִית קְלִינִית שֶׁסִּפְרָהּ הֶחָדָשׁ "תִּשְׁעִים אָחוּז בָּרִיא – לְבַשֵּׁל וְלֶאֱכוֹל לִבְרִיאוּת טוֹבָה", עוֹסֵק בְּדִיּוּק בְּנוֹשְׂאִים אֵלּוּ, אוֹמֶרֶת כִּי תְּשׁוּבוֹת לְכָאוֹס הַשְּׁאֵלוֹת הַלָּלוּ נִיתָּן לִמְצוֹא בְּלֹא מְעַט מֶחְקָרִים מֵהַשָּׁנִים הָאַחֲרוֹנוֹת.

"בְּנִיגּוּד לַדֵּעָה הָרוֹוְחוֹת בִּקְרָב רַבִּים, לְפִיהָ הַגֵּנֵטִיקָה שֶׁיָּרַשְׁנוּ הִיא הַגּוֹרֵם הַמֶּרְכָּזִי שֶׁקּוֹבֵעַ אֶת עֲתִידֵנוּ הַבְּרִיאוּתִי, מִתְבָּרֵר כִּי הַגֵּנֵטִיקָה אֵינֶנָּה בְּהֶכְרֵחַ הַשַּׂחְקָן הַמֶּרְכָּזִי, חֵלֶק מַשְׁמָעוּתִי מֵעֲתִידֵנוּ הַבְּרִיאוּתִי מוּשְׁפָּע מֵאוֹרְחוֹת הַחַיִּים שֶׁאִימַּצְנוּ בְּמַהֲלַךְ חַיֵּינוּ", מַסְבִּירָה בַּר-גִּיל, שֶׁעוֹסֶקֶת בְּלִיוּוּי תְּזוּנָתִי שֶׁל אֵלֶּה הַמִּתְמוֹדְדִים עִם מַחֲלַת הַסַּרְטָן.

"הַבְּחִירוֹת הַיּוֹמְיוֹמִיּוֹת שֶׁלָּנוּ בְּנוֹשְׂאֵי תְּזוּנָה וּשְׁאָר אוֹרְחוֹת הַחַיִּים, מִצְטַבְּרוֹת לְגוֹרְמִים בַּעֲלֵי הַשְׁפָּעָה רַבָּה עַל רָמַת הַסִּיכּוּן שֶׁלָּנוּ לְתַחֲלוּאָה.
יֵשׁ קֶשֶׁר בָּרוּר וּמוּכָח מַדָּעִית בֵּין תְּזוּנָה וְאוֹרְחוֹת חַיִּים לְמַחֲלַת הַסַּרְטָן", הִיא מַדְגִּישָׁה.
"מֶחְקָרִים מֵהַשָּׁנִים הָאַחֲרוֹנוֹת מַסְבִּירִים אֶת הַמַּנְגְּנוֹנִים שֶׁדַּרְכָּם תְּזוּנָה מֵיטִיבָה וְאוֹרַח חַיִּים בָּרִיא, מַקְטִינִים אֶת הַסִּיכּוּן לְתַחֲלוּאָה, לַחֲזָרָה שֶׁל מַחֲלָה וְלִתְמוּתָה מִמַּחֲלָה.
הַדֵּעָה הַמַּדָּעִית הָרוֹוַחַת כַּיּוֹם הִיא כִּי תּוֹרָשָׁה אַחְרָאִית רַק לְ-5-10% מִמִּקְרֵי הַסַּרְטָן.
אָמְנָם קַיָּימוֹת מוּטַצְיוֹת גֵּנֵטִיּוֹת תּוֹרַשְׁתִּיּוֹת כְּגוֹן BRCA שֶׁמַּצִּיבוֹת אֶת הַנּוֹשְׂאִים אוֹתָן בְּסִיכּוּן גָּבוֹהַּ לְתַחֲלוּאָה, אֲבָל רוֹב הַמֶּחְקָר הַמַּדָּעִי הַיּוֹם סָבוּר שֶׁהָרוֹב הַמַּכְרִיעַ שֶׁל גּוֹרְמֵי הַסִּיכּוּן קָשׁוּר לְאוֹרְחוֹת חַיִּים וּלְגוֹרְמִים סְבִיבָתִיִּים וְלֹא לַתּוֹרָשָׁה", הִיא מְסַכֶּמֶת.

הַגֵּנֵטִיקַאי וְהַבִּיּוֹכִימָאִי קְרֵייְג וְנָטַר (John Craig Venter), שֶׁנִּבְחַר בְּ-2005 לְאֶחָד מִ-100 הָאֲנָשִׁים הַמַּשְׁפִּיעִים בָּעוֹלָם וְהָיָה מֵחֲלוּצֵי פְּרוֹיֶקְט מִיפּוּי הֱגִנּוּם הָאֱנוֹשִׁי, קוֹבֵעַ שֶׁתּוֹרְשֶׁה הִיא גּוֹרֵם בַּתַּחֲלוּאָה, אֲבָל מִשְׁקָלָהּ בְּנִיבּוּי הַמַּצָּב הַבְּרִיאוּתִי הוּא שׁוּלִי.
לְטַעֲנָתוֹ, בְּעוֹד כּוּלָּם עֲסוּקִים בְּהַשְׁפָּעוֹת הַגַּנִּים שֶׁהֵם יָרְשׁוּ עַל בְּרִיאוּתָם, הַמְּצִיאוּת מוֹכִיחָה כִּי לַתּוֹרָשָׁה יֵשׁ הַשְׁפָּעָה מוּעָטָה בְּיוֹתֵר עַל הִשְׁתַּלְשְׁלוּת חַיֵּינוּ.
הַגַּנִּים שֶׁיָּרַשְׁנוּ אָמְנָם מַצִּיבִים אוֹתָנוּ בְּסִיכּוּן מוּגְבָּר אוֹ מוּחְלָשׁ לְתַחֲלוּאָה, אַךְ לָרוֹב לֹא הַתּוֹרָשָׁה בִּלְבַד הִיא שֶׁקּוֹבַעַת אִם נַחְלֶה וּמָתַי.
לִדְבָרָיו, הַחֵלֶק הַמַּכְרִיעַ שֶׁל הַבִּיּוֹלוֹגְיָה הָאֱנוֹשִׁית מַגִּיעַ בְּסוֹפוֹ שֶׁל דָּבָר מֵהָאִינְטֶרְאַקְצִיּוֹת הַבִּלְתִּי פּוֹסְקוֹת שֶׁל הַתָּאִים שֶׁלָּנוּ עִם הַסְּבִיבָה הַחִיצוֹנִית.
וְיֵשׁ לְכָךְ גַּם הוֹכָחוֹת מֶחְקָרִיּוֹת.
בַּר-גִּיל מַזְכִּירָה כְּדוּגְמָה מֶחְקָר שֶׁפּוּרְסַם בַּיַּרְחוֹן הָרְפוּאִי שֶׁל נְיוּ-אִינְגְּלֶנְד (NEJM), בּוֹ חוֹקְרִים בָּדְקוּ הָאֵם וְעַד כַּמָּה אוֹרַח חַיִּים יָכוֹל לְהַשְׁפִּיעַ עַל נְטִיָּיה גֵּנֵטִית לְמַחֲלַת לֵב כְּלִילִית (Coronary Artery Disease).
הַמֶּחְקָר עֵקֶב אַחֲרֵי 55,000 מִשְׁתַּתְּפִים, שֶׁעַל פִּי מִיפּוּי שֶׁל 50 גַּנִּים הַמְּזוֹהִים עִם הַעֲלָאַת הַסִּיכּוּן לְמַחֲלַת לֵב, הָיוּ בִּקְבוּצַת סִיכּוּן גְּבוֹהָה לְתַחֲלוּאָה בְּמַחֲלַת לֵב.
בְּנוֹסָף, הַמִּשְׁתַּתְּפִים סוְּּוגוּ עַל פִּי אַרְבָּעָה מִשְׁתַּנֵּי אוֹרְחוֹת חַיִּים: תְּזוּנָה, עִישּׁוּן, מִשְׁקָל וּפְעִילוּת גּוּפָנִית.
 
הַמֶּחְקָר מָצָא כִּי מִשְׁתַּתְּפִים בַּעֲלֵי סִיכּוּן גֵּנֵטִי מוּגְבָּר לְמַחֲלַת לֵב שֶׁשּׁוֹמְרִים עַל מִשְׁקָל תַּקִּין, אֵינָם מְעַשְּׁנִים, אוֹכְלִים תְּזוּנָה עֲתִירַת יְרָקוֹת, פֵּירוֹת, דְּגָנִים מְלֵאִים, קִטְנִיּוֹת וֶאֱגוֹזִים, וְעוֹסְקִים בְּאוֹפֶן קָבוּעַ בִּפְעִילוּת גּוּפָנִית מְתוּנָה, יְכוֹלִים לְהַפְחִית אֶת הַסִּיכּוּן שֶׁלָּהֶם לְמַחֲלַת לֵב בְּ-50% לְעוּמַּת מִשְׁתַּתְּפִים בַּעֲלֵי אוֹתוֹ סִיכּוּן גֵּנֵטִי שֶׁלֹּא הִקְפִּידוּ עַל אוֹרַח חַיִּים בָּרִיא.
כְּלוֹמַר, אוֹרְחוֹת הַחַיִּים שֶׁלָּנוּ הִנָּם גּוֹרֵם מֶרְכָּזִי שֶׁמַּשְׁפִּיעַ עַל הִתְבַּטְּאוּת הַגֵּנֵטִיקָה שֶׁלָּנוּ.

אוֹרְחוֹת חַיִּים: הַשַּׂחְקָן הַמֶּרְכָּזִי בִּמְנִיעַת תַּחֲלוּאָה
בַּר-גִּיל מַדְגִּישָׁה שֶׁאוֹרְחוֹת חַיִּים הוּכְחוּ שׁוּב וָשׁוּב כְּשַׂחְקָן מֶרְכָּזִי בְּסַל הַגּוֹרְמִים לְתַחֲלוּאָה בְּסַרְטָן.
הַקֶּרֶן הָעוֹלָמִית לְחֵקֶר הַסַּרְטָן (WCRF) מַעֲרִיכָה כִּי לְפָחוֹת שְׁלִישׁ מִמִּקְרֵי הַסַּרְטָן נִיתָּנִים לִמְנִיעָה בְּאֶמְצָעוּת שִׁינּוּי אוֹרְחוֹת חַיִּים.
גַּם בַּאֲתַר מִשְׂרַד הַבְּרִיאוּת הַיִּשְׂרְאֵלִי נִכְתַּב: "הַגּוֹרְמִים הַנֶּחֱשָׁבִים לְמַשְׁמָעוּתִיִּים בְּיוֹתֵר בְּסִיכּוּן לְתַחֲלוּאָה בְּסַרְטָן הֵם גּוֹרְמִים הִתְנַהֲגוּתִיִּים הַקְּשׁוּרִים לְסִגְנוֹן חַיִּים, כְּגוֹן עִישּׁוּן וּתְזוּנָה".
כַּמָּה מֶחְקָרִים בּוֹלְטִים מֵהַשָּׁנִים הָאַחֲרוֹנוֹת תּוֹמְכִים בִּטְעָנוֹת אֵלּוּ, אֶחָד מֵהֶם הוּא מֶחְקָר שֶׁבּוּצַּע בְּאוּנִיבֶרְסִיטַת הַרְוַוארְד שֶׁבְּאַרְצוֹת הַבְּרִית וּפוּרְסַם בַּיַּרְחוֹן הָרְפוּאִי הֶחָשׁוּב Jama Oncology.
הַמֶּחְקָר בָּדַק עַד כַּמָּה אוֹרְחוֹת הַחַיִּים יְכוֹלוֹת לְהַפְחִית סִיכּוּן לְתַחֲלוּאָה בְּסַרְטָן.

בַּמֶּחְקָר, נִיתְּחוּ הַחוֹקְרִים אַרְבָּעָה מְדַדֵּי אוֹרְחוֹת חַיִּים בְּקֶרֶב יוֹתֵר מִ-130,000 מִשְׁתַּתְּפִים, וְסִיוְּוגוּ אוֹתָם לִקְבוּצַת סִיכּוּן גָּבוֹהַּ אוֹ נָמוּךְ עַל פִּי קְרִיטֶרְיוֹנִים שׁוֹנִים, בֵּינֵיהֶן סְטָטוּס עִישּׁוּן, צְרִיכַת אַלְכּוֹהוֹל (מַקְסִימוּם מָנָה לְיוֹם), מִשְׁקָל וּפְעִילוּת גּוּפָנִית.
בִּכְדֵי לְהִיכָּלֵל בִּקְבוּצַת הַסִּיכּוּן הַנָּמוּךְ הָיָה עַל הַמִּשְׁתַּתְּפִים לֹא לְעַשֵּׁן, לִצְרוֹךְ מְעַט אַלְכּוֹהוֹל, לְהִימָּצֵא בְּמִשְׁקָל תַּקִּין וּלְבַצֵּעַ פְּעִילוּת גּוּפָנִית מְתוּנָה בְּאוֹפֶן קָבוּעַ.
מִמְצָאֵי הַמֶּחְקָר הֶעֱלוּ שֶׁמִּשְׁתַּתְּפִים בִּקְבוּצַת הַסִּיכּוּן הַנָּמוּךְ הָיוּ בְּסִיכּוּן קָטָן בִּלְמַעְלָה מִ-30% לַחֲלוֹת בְּסוּגֵי סַרְטָן שׁוֹנִים.
גַּם אֲחוּזֵי הַתְּמוּתָה מִסַּרְטָן הָיוּ נְמוּכִים מַשְׁמָעוּתִית בְּקֶרֶב אֵלּוּ שֶׁהָיוּ בִּקְבוּצַת הַסִּיכּוּן הַנָּמוּךְ.
מַסְקְנוֹת הַמֶּחְקָר קָבְעוּ כִּי תּוֹצְאוֹתָיו מְהַוּוֹת תְּמִיכָה מַשְׁמָעוּתִית לַהֲבָנָה כִּי נִיתָּן לְהַפְחִית תַּחֲלוּאָה בְּסַרְטָן בְּאוֹפֶן מַשְׁמָעוּתִי בְּאֶמְצָעוּת שִׁינּוּיֵי אוֹרְחוֹת חַיִּים מְתוּנִים יַחֲסִית.

מֶחְקָרִים קוֹבְעִים: אוֹרַח חַיִּים בָּרִיא יָכוֹל לְעַכֵּב הִתְקַדְּמוּת וַחֲזָרַת מַחֲלָה
מֶחְקָר שֶׁהוֹבִיל ד"ר דִּין אוֹרְנִישׁ עֵקֶב אַחַר גְּבָרִים שֶׁהִתְמוֹדְדוּ עִם גִּידּוּל רִאשׁוֹנִי בְּבַלּוּטַת הָעַרְמוֹנִית וְנִזְקְקוּ לְמַעֲקָב רְפוּאִי בִּלְבַד.
קְבוּצַת הַנִּבְדָּקִים עָבְרָה שִׁינּוּיֵי אוֹרְחוֹת חַיִּים שֶׁכְּלָל תְּזוּנָה טִבְעוֹנִית דַּלַּת שׁוּמָן, פְּעִילוּת גּוּפָנִית, פְּעִילוּת הַרְגָּעָה וְשִׂיחוֹת תְּמִיכָה.
לְאַחַר שָׁנָה נִמְצָא כִּי רָמַת הַ-PSA (חֶלְבּוֹן הַמּוּפְרָשׁ מִבְּלוּטַת הָעַרְמוֹנִית, שֶׁרִיבּוּי שֶׁלּוֹ נִמְצָא קָשׁוּר בְּנוֹכְחוּת גִּידּוּל סַרְטָנִי) בִּקְבוּצַת הַנִּבְדָּקִים יָרְדָה בְּשִׁיעוּר שֶׁל 4% וְאִילּוּ בִּקְבוּצַת הַבִּיקּוֹרֶת עָלְתָה רָמַת הַ-PSA בְּ-6%.

אוֹרְחוֹת חַיִּים וְסַרְטַן הָעַרְמוֹנִית
מֵעֵבֶר לַתּוֹצָאָה הַקְּלִינִית, ד"ר אוֹרְנִישׁ מָצָא כִּי שִׁינּוּיֵי אוֹרְחוֹת הַחַיִּים הִשְׁפִּיעוּ עַל הַהִתְבַּטְּאוּת שֶׁל יוֹתֵר מִ-500 גַּנִּים, "הַהִתְבַּטְּאוּת שֶׁל גַּנִּים 'מְעַכְּבֵי סַרְטָן'  (Tumor Suppressor Genes) עָלְתָה וְאִילּוּ הַהִתְבַּטְּאוּת שֶׁל גַּנִּים 'מְקַדְּמֵי סַרְטָן' (Oncogenes) יָרְדָה.
הַחֲשִׁיבוּת הַמֶּרְכָּזִית שֶׁל מֶחְקָר זֶה הִיא בְּכָךְ שֶׁהוּא מַדְגִּים אֵיךְ שִׁינּוּיֵי אוֹרְחוֹת חַיִּים יְכוֹלִים לְהַשְׁפִּיעַ מַשְׁמָעוּתִית עַל הַפְּעִילוּת שֶׁל גַּנִּים שׁוֹנִים בַּגּוּף, וְכָךְ לְהַשְׁפִּיעַ עַל תַּהֲלִיכֵי מַחֲלָה", מוֹסִיפָה בַּר-גִּיל.
מֶחְקָר נוֹסָף שֶׁהִתְפַּרְסֵם לָאַחֲרוֹנָה, עֵקֶב אַחֲרֵי כְּ-1,000 חוֹלֵי סַרְטָן הַמְּעִי הַגַּס שֶׁסִּייְּמוּ אֶת הַטִּיפּוּלִים הַכִּימוֹתֵרַפִּיִּים.
הַמִּשְׁתַּתְּפִים קִיבְּלוּ נִיקּוּד עַל פִּי שָׁלוֹשׁ קָטֵגוֹרְיוֹת: אֲכִילָה בְּרִיאָה שֶׁכָּלְלָה שֶׁפַע שֶׁל יְרָקוֹת, פֵּירוֹת, דְּגָנִים מַלְאִים וְקִטְנִיּוֹת, קָטֵגוֹרְיַית פְּעִילוּת גּוּפָנִית קְבוּעָה וְקָטֵגוֹרְיַית שְׁמִירָה עַל מִשְׁקָל תַּקִּין.
אֵצֶל מִשְׁתַּתְּפִים בַּמֶּחְקָר שֶׁהִקְפִּידוּ עַל אוֹרַח חַיִּים בָּרִיא, נִמְצָא שֶׁהַסִּיכּוּן לַחֲזָרָה שֶׁל מַחֲלָה יָרַד בְּיוֹתֵר מִ-40%, "חָשׁוּב לְהָבִין שֶׁקָּשֶׁה עַד בִּלְתִּי אֶפְשָׁרִי לְבוֹדֵד מִשְׁתַּנֶּה אֶחָד מִתּוֹךְ סַל שֶׁל אוֹרְחוֹת חַיִּים", מַסְבִּירָה בַּר-גַּל.
"מָה גַּם שֶׁתְּזוּנָה בִּפְנֵי עַצְמָהּ הִיא גּוֹרֵם מוּרְכָּב שֶׁכּוֹלֵל בְּתוֹכוֹ הַרְבֵּה מְאוֹד מִשְׁתַּנִּים.
כַּמָּה מֶחְקָרִים הִתְיַיחֲסוּ לַשְּׁאֵלָה הַמּוּרְכֶּבֶת הַזּוֹ וְנִיסּוּ לִמְצוֹא דְּפוּסֵי תְּזוּנָה מְסוּיָּמִים שֶׁמְּזוֹהִים עִם הוֹרָדַת אוֹ הַעֲלָאַת הַסִּיכּוּן לְתַחֲלוּאָה בְּסַרְטָן.
כַּמּוּבָן שֶׁלֹּא מְדוּבָּר בִּרְכִיב אֶחָד, כְּזֶה אוֹ אַחֵר.
אֵין מָזוֹן עַל שֶׁיְּסַפֵּק לָנוּ הֲגָנָה מִסַּרְטָן.
מְדוּבָּר עַל דְּפוּסֵי תְּזוּנָה וְעַל חֲשִׂיפָה חוֹזֶרֶת וְנִשְׁנֵית בְּמֶשֶׁךְ שָׁבוּעוֹת, חוֹדָשִׁים וְשָׁנִים לְאַלְפֵי רְכִיבִים שֶׁמְּצוּיִים בַּמָּזוֹן שֶׁאֲנַחְנוּ אוֹכְלִים".
בַּר-גִּיל מַבְהִירָה כִּי דְּפוּסֵי אֲכִילָה מַשְׁפִּיעִים עַל הַסִּיכּוּן לַחֲלוֹת בְּסוּגֵי סַרְטָן שׁוֹנִים מִכֵּיוָון שֶׁמָּה שֶׁאֲנַחְנוּ אוֹכְלִים מַשְׁפִּיעַ בְּאוֹפֶן יָשִׁיר וְעָקִיף עַל מִסְפָּר עָצוּם שֶׁל תַּהֲלִיכִים, מַעֲרָכוֹת וּמַנְגְּנוֹנִים בַּגּוּף, דּוּגְמַת רָמַת הַדַּלַּקְתִּיּוֹת, כַּמּוּת הַשּׁוּמָּן וְהַמִּשְׁקָל שֶׁלָּנוּ, מַעֲרֶכֶת הָעִיכּוּל וְהַחִיסּוּן, הַוִּויסּוּת הַהוֹרְמוֹנָלִי, רָמַת הַסּוּכָּר בַּדָּם, יְכוֹלֶת הַפִּינּוּי שֶׁל חוֹמָרִים מְסַרְטְנִים מֵהַגּוּף, חַייְדַּקֵּי מַעֲרֶכֶת הָעִיכּוּל וְעוֹד הַשְׁפָּעוֹת רַבּוֹת וּמְגוּּוֹנוֹת.

תְּזוּנָה עֲתִירַת אוֹכֶל מְתוֹעָשׂ מַעֲלֶה אֶת הַסִּיכּוּן לְתַחֲלוּאָה
מֶחְקָר שֶׁפּוּרְסַם בַּיַּרְחוֹן הָרְפוּאִי JAMA Oncology עֵקֶב אַחֲרֵי הַקֶּשֶׁר בֵּין דְּפוּסֵי תְּזוּנָה לְסִיכּוּן לַחֲלוֹת בְּסַרְטַן הַמְּעִי, בְּקֶרֶב כְּ-45,000 גְּבָרִים וְנָשִׁים, לְמֶשֶׁךְ 26 שָׁנִים.
הַמִּשְׁתַּתְּפִים שֶׁהִרְבּוּ לִצְרוֹךְ בָּשָׂר, מוּצְרֵי קֶמַח לָבָן וּמַשְׁקָאוֹת מְמוּתָּקִים, הִגְדִּילוּ אֶת הַסִּיכּוּן לְתַחֲלוּאָה בְּסַרְטַן הַמְּעִי בְּיוֹתֵר מִ-30%.
לָכֵן, הִסִּיקוּ הַחוֹקְרִים כִּי תְּזוּנָה הִיא אֶחָד הַגּוֹרְמִים הַמֶּרְכָּזִיִּים בְּהִתְפַּתְּחוּת סַרְטָן בַּמְּעִי הַגַּס.

מֶחְקָר נוֹסָף שֶׁפּוּרְסַם בַּיַּרְחוֹן הָרְפוּאִי BMJ עֵקֶב אַחֲרֵי כְּ-100,000 מִשְׁתַּתְּפִים בְּמֶשֶׁךְ 8 שָׁנִים, וּמָצָא כִּי הַמִּשְׁתַּתְּפִים שֶׁצָּרְכוּ הַרְבֵּה מְזוֹנוֹת מְתוֹעָשִׂים (32% מָסַךְ הַקָּלוֹרְיוֹת הַיּוֹמִיּוֹת) דּוּגְמַת מַשְׁקָאוֹת וַחֲטִיפִים מְתוּקִים, הִגְדִּילוּ מַשְׁמָעוּתִית אֶת הַסִּיכּוּן שֶׁלָּהֶם לְתַחֲלוּאָה בְּסַרְטָן בִּכְלָל וּבְסַרְטַן שַׁד, עַרְמוֹנִית וּמְעִי גַּס בִּפְרָט.
מָתוֹק מְתוּקִים סוּכָּר סוּכָּרִים פַּחְמֵימוֹת
מְזוֹנוֹת מְתוֹעָשִׂים: מַגְדִּילִים אֶת הַסִּיכּוּן לַחֲלוֹת בְּסַרְטָן.
נִיתָּן לְהָבִין, אִם כֵּן, כִּי מִסְפָּר לֹא מְבוּטָּל שֶׁל מֶחְקָרִים וְחוֹקְרִים בַּעֲלֵי שֵׁם עוֹלָמִי מוֹצְאִים עִם הַזְּמַן, שֶׁהַסְּבִיבָה שֶׁבָּהּ אָנוּ חַיִּים וְאוֹרְחוֹת הַחַיִּים שֶׁלָּנוּ הֵם כַּנִּרְאֶה הַמִּשְׁתַּנִּים הַמַּשְׁמָעוּתִיִּים בְּיוֹתֵר הַמַּשְׁפִּיעִים עַל הַסִּיכּוּי שֶׁלָּנוּ לִהְיוֹת בְּרִיאִים יוֹתֵר.
יַחַד עִם זֹאת, הַחַיִּים מוּרְכָּבִים וְאֵין דָּבָר שֶׁיּוּכַל לְהַבְטִיחַ לָנוּ בְּרִיאוּת וַאֲרִיכוּת יָמִים, כְּפִי שֶׁמַּסְבִּירָה זֹאת בַּר-גִּיל, "כּוּלָּנוּ מַכִּירִים דּוּגְמָאוֹת שֶׁל אֲנָשִׁים שֶׁחַיֵּיהֶם אֲרוּכִּים וּבְרִיאִים לַמְרוֹת שֶׁהֵם מְקַיְּימִים אוֹרַח חַיִּים מְאוֹד לֹא בָּרִיא, וּלְעוּמָּתָם כָּאֵלּוּ שֶׁמַּקְפִּידִים עַל אוֹרְחוֹת חַיִּים בְּרִיאִים וּמִתְמוֹדְדִים עִם מַחֲלוֹת קָשׁוֹת.
בְּסוֹפוֹ שֶׁל דָּבָר, כְּמוֹ בְּרוֹב הַדְּבָרִים בַּחַיִּים, נִרְאֶה כִּי שִׁילּוּב שֶׁל גּוֹרְמִים שׁוֹנִים, לְרַבּוֹת לֹא מְעַט מַזָּל, קוֹבְעִים אִם נָחֲלָה אוֹ לֹא".

עִם זֹאת, מַסְבִּירָה בַּר-גִּיל, הַיִּתְרוֹן בְּאוֹרַח הַחַיִּים שֶׁלָּנוּ הוּא שֶׁהוּא נִמְצָא בִּשְׁלִּיטָתֵנוּ.
"אֲנַחְנוּ יְכוֹלִים בְּמִידָּה רַבָּה לִקְבּוֹעַ אֶת דְּפוּס הַתְּזוּנָה שֶׁלָּנוּ, הָעִישּׁוּן, רָמַת הַפְּעִילוּת הַגּוּפָנִית, הַשֵּׁינָה וְאֶת הָאוֹפֶן שֶׁבּוֹ אֲנַחְנוּ מְנַהֲלִים אֶת הַמְּתָחִים וְהָאֶתְגָּרִים הַשּׁוֹנִים שֶׁהַחַיִּים מַצִּיבִים בְּפָנֵינוּ.
אָכְלוּ אוֹכֶל מְבוּסָּס צוֹמֵחַ, בֵּיתִי וְלֹא מְתוֹעָשׂ כְּכָל הָאֶפְשָׁר.
הַהַצָּעָה שֶׁלִּי הִיא לְהִתְיַיחֵס לָאוֹכֶל כְּאֶל דֶּרֶךְ טְעִימָה, זוֹלָה וּזְמִינָה, מוּכַחַת מֶחְקָרִית וּלְלֹא תּוֹפְעוֹת לְוַואי, לְהֵיטִיב עִם עַצְמְכֶם וּלְהַעֲלוֹת אֶת הַסִּיכּוּי לִחְיוֹת חַיִּים אֲרוּכִּים יוֹתֵר בִּבְרִיאוּת מֵיטָבִית", מְסַכֶּמֶת בַּר-גִּיל וּמְסַפֶּקֶת לְסִיּוּם מַתְכּוֹן שֶׁלָּקוּחַ מִסִּפְרָהּ הֶחָדָשׁ.
פִּילָאף כּוּסְּמִין עִם בָּצָל, גֶּזֶר וְעֶשְׂבֵי תִּיבּוּל
טַעְמָם הַמְּתַקְתַּק שֶׁל גַּרְגְּרֵי הַכּוּסְּמִין מִשְׁתַּלֵּב בְּצוּרָה נִפְלָאָה עִם שְׁבָבֵי הַבָּצָל וְהַגֶּזֶר.
הַמַּחֲבַת הַחַמָּה מוֹצִיאָה מֵהֶם אֶת הַמְּתִיקוּת הַטִּבְעִית וְיַחַד עִם עֶשְׂבֵי הַתִּיבּוּל הָאָרוֹמָטִיִּים מִתְקַבֵּל פִילָאף טָעִים וְרֵיחָנִי.
הַכּוּסְּמִין נִמְנֶה עַל קְבוּצַת הַדְּגָנִים הַמַּלְאִים שֶׁמְּכִילִים כַּמּוּת גְּבוֹהָה שֶׁל סִיבִים שֶׁתּוֹרְמִים לְמֵטַבּוֹלִיזְם בָּרִיא יוֹתֵר, מְזִינִים אֶת אוּכְלוּסִיַּית הַחַייְדַּקִּים הַבְּרִיאִים וְסוֹפְחִים וּמְפַנִּים רְעָלִים מֵהַגּוּף.
צְרִיכָתָם הַקְּבוּעָה שֶׁל הַדְּגָנִים הַמַּלְאִים מְזוֹהֶה עִם הוֹרָדַת הַסִּיכּוּן לְתַחֲלוּאָה בְּמִסְפַּר סוּגִים שֶׁל סַרְטָן, בֵּין הַיֶּתֶר בְּשֶׁל הָעוּבְדָּה כִּי רוֹב הַסִּיבִים וְהָרְכִיבִים הַפְּעִילִים מְרוּכָּזִים בִּקְלִיפַּת הַדָּגָן (לָכֵן לֹא מוּמְלָץ לִצְרוֹךְ דְּגָנִים קְלוּפִים/מֵעוֹבְדִים).
מִצְרָכִים (לְ-4 מָנוֹת):
2 כּוֹסוֹת גַּרְגִּירֵי כּוּסְּמִין שְׁלֵמִים
2 כַּפִּיּוֹת מֶלַח
3 גְּזָרִים מִגּוֹרְרִים
3 בְּצָלִים פְּרוּסִים
2 כְּרֵשׁוֹת פְּרוּסוֹת
2 כַּפּוֹת מַיִם
4 כַּפּוֹת שֶׁמֶן זַיִת
1 כּוֹס עֶשְׂבֵי תִּיבּוּל קְצוּצִים (פֶּטְרוֹזִילְיָה, שָׁמִיר, בָּצָל יָרוֹק)
פִּלְפֵּל שָׁחוֹר גָּרוּס
אוֹפֶן הַהֲכָנָה:

1.
מַשְׁרִים אֶת גַּרְגִּירֵי הַכּוּסְּמִין בְּמַיִם לְמֶשֶׁךְ שָׁעָה.
שׁוֹטְפִים הֵיטֵב.
2.
מְבַשְּׁלִים אֶת הַכּוּסְּמִין בְּסִיר עִם הַרְבֵּה מַיִם וְכַפִּית מֶלַח (כְּמוֹ פַּסְטָה) בְּמֶשֶׁךְ 15­-20 דַּקּוֹת עַד שֶׁהַגַּרְגִּירִים מִתְרַכְּכִים מְעַט, אַךְ נִשְׁאָרִים נְגִיסֵּים.
מְסַנְּנִים וּמַעֲבִירִים לִקְעָרָה.
3.
בִּזְמַן שֶׁהַכּוּסְּמִין מִתְבַּשֵּׁל, מַעֲבִירִים אֶת הַיְּרָקוֹת לַמַּחֲבַת גְּדוֹלָה.
4.
מְעַרְבְּבִים בְּכוֹס 2 כַּפּוֹת מַיִם עִם 2 כַּפּוֹת שֶׁמֶן זַיִת וְיוֹצְקִים עַל הַיְּרָקוֹת.
מְכַסִּים וּמְבַשְּׁלִים עַל לֶהָבָה בֵּינוֹנִית כְּ-10 דַּקּוֹת עַד שֶׁהַיְּרָקוֹת מִתְרַכְּכִים.
5.
מְעַרְבְּבִים אֶת הַיְּרָקוֹת הַמְּבוּשָּׁלִים עִם גַּרְגִּירֵי הַכּוּסְּמִין.
מוֹסִיפִים עֶשְׂבֵי תִּיבּוּל, מְתַבְּלִים בַּכַּפִּית מֶלַח וּבְפִלְפֵּל שָׁחוֹר, מְזַלְּפִים 2 כַּפּוֹת שֶׁמֶן זַיִת וּמַגִּישִׁים.