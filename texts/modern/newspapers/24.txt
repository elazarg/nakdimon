צָ'ק מִטְּרַאמְפּ שֶׁל עַד 10 מִילְיוֹן דּוֹלָר מְחַכֶּה לַחֲבָרוֹת יִשְׂרְאֵלִיּוֹת
תְּנָאֵי תּוֹכְנִית הַסִּיּוּעַ שֶׁל הַמִּמְשָׁל הָאָמֵרִיקָאִי מְאַפְשְׁרִים לְכָל חֶבְרָה יִשְׂרְאֵלִית שֶׁמַּעֲסִיקָה עוֹבְדִים בְּחֶבְרָה־בַּת בְּאַרְהָ"ב לְהַגִּישׁ בַּקָּשָׁה לְהַלְוָואָה בִּתְנָאִים נוֹחִים.
אִם הַכֶּסֶף בֶּאֱמֶת יְשַׁמֵּשׁ לְתַשְׁלוּם שָׂכָר וְלִצְרָכִים חִיּוּנִיִּים אֲחֵרִים, חֵלֶק מִמֶּנּוּ עָשׂוּי לַהֲפוֹךְ לְמַעֲנָק

חֲבָרוֹת יִשְׂרְאֵלִיּוֹת שֶׁנִּפְגְּעוּ בְּמַשְׁבֵּר הֲקוֹרוֹנָה יְכוֹלוֹת לְקַבֵּל הַלְוָואוֹת וּמַעֲנָקִים לֹא רַק בְּמִסְגֶּרֶת תּוֹכְנִיּוֹת מְקוֹמִיּוֹת, אֶלָּא גַּם מִתּוֹכְנִית הַסִּיּוּעַ הָאָמֵרִיקָאִית.
כָּל חֶבְרָה שֶׁיֵּשׁ לָהּ פְּעִילוּת בְּאַרְהָ"ב וּמַעֲסִיקָה שָׁם עוֹבְדִים יְכוֹלָה לְהַגִּישׁ בַּקָּשָׁה בְּמִסְגֶּרֶת תּוֹכְנִית CARES לְסִיּוּעַ לַעֲסָקִים שֶׁהִתְקַבְּלָה בְּאַרְהָ"ב בְּסוֹף מֵרְץ בְּהֶיקֵּף 2 טְרִילְיוֹן דּוֹלָר.
הַחֶבְרָה לֹא חַיֶּיבֶת לִהְיוֹת רְשׁוּמָה כְּחֶבְרָה אֲמֵרִיקָאִית, אֶלָּא רַק שֶׁתִּהְיֶה לָהּ חֶבְרָה־בַּת בְּאַרְהָ"ב שֶׁמְּשַׁלֶּמֶת שָׁם שָׂכָר לָעוֹבְדִים.

הַסְּעִיף הָרֶלֵבַנְטִי בְּיוֹתֵר עֲבוּר הַחֲבָרוֹת הַיִּשְׂרְאֵלִיּוֹת וּבְעִיקָּר אַקְטוּאָלִי לִסְטַארְט־אַפִּים הוּא קַבָּלַת הַלְוָואוֹת שֶׁבְּחֶלְקָן יַהַפְכוּ לְמַעֲנָקִים הוּא תּוֹכְנִית 7a שֶׁל הָרָשׁוּת לַעֲסָקִים קְטַנִּים הָאָמֵרִיקָאִית (SBA — Small Business Administration) .
בְּמִסְגֶּרֶת סְעִיף זֶה יְכוֹלָה חֶבְרָה שֶׁמַּעֲסִיקָה פָּחוֹת מִ־500 עוֹבְדִים בְּכָל אֲתָרֶיהָ יַחַד לְקַבֵּל הַלְוָואָה בִּסְכוּם שֶׁל עַד פַּעֲמַיִים וָחֵצִי עֲלוּת הַשָּׂכָר הַמְּשׁוּלָּם לְעוֹבְדֶיהָ עַד תִּקְרָה שֶׁל 10 מִילְיוֹן דּוֹלָר.
הַהַלְוָואוֹת, כּוּלָּן בְּעַרְבוּת מְדִינָה, נִיתָּנוֹת לִתְקוּפָה שֶׁל שְׁנָתַיִים עִם גְּרֵיְיס שֶׁל חֲצִי שָׁנָה לִתְחִילַּת הַהֶחְזֵר בְּרִיבִּית נְמוּכָה שֶׁל 1% בִּלְבַד.
הַדּוּבְדְּבָן הוּא שֶׁהַהַלְוָואָה עֲשׂוּיָה לַהֲפוֹךְ לְמַעֲנָק שֶׁאֵין צוֹרֶךְ לְהַחֲזִירוֹ בְּמִידָּה שֶׁהַחֶבְרָה תּוֹכִיחַ כִּי הַכֶּסֶף שֶׁקִּיבְּלָה שִׁימֵּשׁ לְתַשְׁלוּם שָׂכָר לָעוֹבְדִים וּמָנַע בְּכָךְ קִיצּוּץ שָׂכָר אוֹ פִּיטּוּרֵי עוֹבְדִים.

בְּמִסְגֶּרֶת הַתּוֹכְנִית הוּקְצוּ 350 מִילְיַארְד דּוֹלָר לְהַלְוָואוֹת וּמַעֲנָקִים לָעֲסָקִים הַקְּטַנִּים.
כְּבָר בַּיּוֹם שְׁנִי שֶׁעָבַר, מִיָּד עִם כְּנִיסַת הַתּוֹכְנִית לְתוֹקֶף, דִּיוֵּוחַ בַּנְק אוֹף אָמֵרִיקָה כִּי 177 אֶלֶף עֲסָקִים הִגִּישׁוּ בַּקָּשׁוֹת דַּרְכּוֹ לְסִיּוּעַ בְּהֶיקֵּף שֶׁל 32.6 מִילְיַארְד דּוֹלָר.
בַּנְק גֶּ'יי.פִּי מוֹרְגָן עִדְכֵּן בְּיוֹם שְׁלִישִׁי כִּי קִיבֵּל 375 אֶלֶף בַּקָּשׁוֹת לִסְכוּם מִצְטַבֵּר שֶׁל 40 מִילְיַארְד דּוֹלָר.
כְּלוֹמַר מְדוּבָּר כְּבָר בְּבַקָּשׁוֹת בִּסְכוּם כּוֹלֵל שֶׁמַּגִּיעַ לַחֲמִישִׁית מִתַּקְצִיב הַתּוֹכְנִית — וְזֶה רַק מֵעֲסָקִים שֶׁהֵם לָקוֹחוֹת שֶׁל שְׁנֵי בַּנְקִים, גַּם אִם שְׁנֵי הַגְּדוֹלִים, לְלֹא בַּנְקִים נוֹסָפִים שֶׁדַּרְכָּם נִיתָּן לְהַגִּישׁ בַּקָּשָׁה לְסִיּוּעַ.

"בַּתּוֹכְנִית הַזֹּאת כָּל הַקּוֹדֵם זוֹכֶה", מַסְבִּיר בְּשִׂיחָה עִם "כַּלְכָּלִיסְט" עו"ד עוֹז חַלַבִּי, שׁוּתָּף וְרֹאשׁ קְבוּצַת מִיסּוּי אֲמֵרִיקָאִי בְּמִשְׂרַד פֶרְל כֹּהֵן נְיוּ יוֹרְק, הַמִּתְמַחֶה בְּיִיצּוּג וְלִיוּוּי שֶׁל חֶבְרוֹת הַיְיטֵק בְּאַרְהָ"ב וּבֶעָבָר בָּכִיר בִּרְשׁוּת הַמִּסִּים בְּיִשְׂרָאֵל.
"חָשׁוּב מְאוֹד לְהַגִּישׁ אֶת הַבַּקָּשׁוֹת בְּהֶקְדֵּם וְחָשׁוּב לְהָבִין שֶׁהַתּוֹכְנִית רֵלֵוַונְטִית לְ־99% מֵהַסְּטַארְט־אַפִּים הַיִּשְׂרְאֵלִיִּים", הוּא מוֹסִיף.
"נָכוֹן שֶׁיֵּשׁ עוֹד פְּרָטִים שֶׁלֹּא בְּרוּרִים עַד הַסּוֹף כְּמוֹ לְמָשָׁל הָאִם הַחִישּׁוּב שֶׁל פַּעֲמַיִים וָחֵצִי עֲלוּיוֹת הַשָּׂכָר צָרִיךְ לְהִתְיַיחֵס לְ־2019 אוֹ לְרִבְעוֹן הָרִאשׁוֹן שֶׁל 2020, אֲבָל חָשׁוּב לְמַלֵּא אֶת הַטְּפָסִים.
טְרַאמְפּ בְּעַצְמוֹ עוֹבֵד כְּמוֹ סְטַארְטְאַפִּיסְט - קוֹדֶם זוֹרֵק רַעֲיוֹן וְאַחַר כָּךְ חוֹשְׁבִים וּמְנַסְּחִים אֶת הַפְּרָטִים".
חַלַבִּי מַסְבִּיר כִּי הַסְּכוּם שֶׁל 350 מִילְיַארְד דּוֹלָר שֶׁנִּקְבַּע אֵינוֹ מְבוּסָּס עַל חִישּׁוּב כָּלְשֶׁהוּ, כְּמוֹ עֲלוּת הַשָּׂכָר הַמִּצְרָפִית שֶׁל הָעֲסָקִים הַקְּטַנִּים, אֶלָּא שֶׁזֶּה פָּשׁוּט מָה שֶׁהוּחְלַט.
בֵּינְתַיִים, אַגַּב, הוֹדִיעַ גַּם הַפֵד עַל תּוֹכְנִית מִשֶּׁלּוֹ לְהַלְוָואוֹת בִּ־600 מִילְיַארְד דּוֹלָר, אֲבָל הַלְוָואוֹת אֵלֶּה מְיוֹעָדוֹת לַחֲבָרוֹת גְּדוֹלוֹת יוֹתֵר וְלֹא יַהַפְכוּ לְמַעֲנָקִים.

חַלַבִּי מַסְבִּיר כִּי חֶבְרוֹת נִיהוּל הַשָּׂכָר הָאָמֵרִיקָאִיּוֹת כְּבָר יוֹדְעוֹת אֵיךְ לְהַגִּישׁ אֶת הַטְּפָסִים וּכְמוֹ כֵן גַּם מַרְבִּית הַבַּנְקִים הַגְּדוֹלִים בְּאַרְהָ"ב.
מִבֵּין הַבַּנְקִים הַיִּשְׂרְאֵלִיִּים, גַּם לְאוּמִּי אַרְהָ"ב מְאַפְשֵׁר הֶחָל מֵהַשָּׁבוּעַ שֶׁעָבַר הַגָּשַׁת בַּקָּשַׁת אוֹנְלַיְין לְהַלְוָואָה.
"בְּיָמִים כָּאֵלֶּה מְזוּמָּן הוּא הַמֶּלֶךְ וּלְכָל חֶבְרָה יִשְׂרְאֵלִית שֶׁמַּעֲסִיקָה עוֹבְדִים בְּאַרְהָ"ב אֵין סִיבָּה לֹא לְהַגִּישׁ בַּקָּשָׁה", אוֹמֶרֶת יִפְעָת אוֹרוּן, מנכ"לית לְאוּמִּיטֵק, זְרוֹעַ הַטֶּכְנוֹלוֹגְיָה שֶׁל בַּנְק לְאוּמִּי, "בְּפוֹעַל מְדוּבָּר בְּמַעֲנָק לְתַשְׁלוּם מַשְׂכּוֹרוֹת וְזֶה מַשְׁמָעוּתִי מְאוֹד".

אֵיךְ הַהַלְוָואָה הוֹפֶכֶת לְמַעֲנָק? זֶה תָּלוּי בְּאוֹפֶן הַשִּׁימּוּשׁ בַּכֶּסֶף שֶׁיִּתְקַבֵּל בְּמִסְגֶּרֶת הַתּוֹכְנִית.
לְפִי חַלַבִּי, בְּתוֹךְ עַד שְׁלוֹשָׁה יִצְטָרְכוּ מְקַבְּלֵי הַהַלְוָואוֹת לִשְׁלוֹחַ לַמִּמְשָׁל הָאָמֵרִיקָאִי אִישּׁוּר מָה נַעֲשֶׂה בְּפוֹעַל עִם הַכֶּסֶף.
"אִם הַחֶבְרָה פִּיטְּרָה חֵלֶק מֵהָעוֹבְדִים אוֹ קִיצְּצָה בְּשָׂכָר, הַחֵלֶק שֶׁיַּהֲפוֹךְ לְמַעֲנָק יִקְטַן, אֲבָל כְּכָל שֶׁהַחֶבְרָה תְּשַׁלֵּם בְּאֶמְצָעוּת הַכֶּסֶף הַזֶּה שָׂכָר, שְׂכַר דִּירָה אוֹ עֲבוּר שֵׁירוּתִים חִיּוּנִיִּים כְּגוֹן חַשְׁמַל, הַסְּכוּמִים יַהַפְכוּ לְמַעֲנָק", מַסְבִּיר חַלַבִּי, "אִם הַחֶבְרָה תֵּיעָזֵר בְּכַסְפֵּי הַהַלְוָואָה לִרְכִישַׁת חֶבְרָה אַחֶרֶת, הִיא תִּצְטָרֵךְ לְהַחֲזִיר לְפִי תְּנָאֵי הַהַלְוָואָה".
הוּא מְצַיֵּין כִּי תָּמִיד יִישָּׁאֵר חֵלֶק מְסוּיָּם כְּהַלְוָואָה לְהוֹצִיא מִקְרִים מְאוֹד יִיחוּדִיִּים.

חַלַבִּי מַסְבִּיר כִּי רָשׁוּת הָעֲסָקִים הַקְּטַנִּים הָאֲמֵרִיקָאִית לֹא בּוֹחֶנֶת אֶת תְּחוּם הָעִיסּוּק שֶׁל הַחֶבְרָה, אֲבָל כֵּן בּוֹחֶנֶת אֶת בַּעֲלֵי הַמְּנָיוֹת כְּדֵי לְוַודֵּא כִּי לֹא נִיתָּנוֹת הַלְוָואוֹת בִּתְנָאִים אֵלֶּה לְמִי שֶׁיֵּשׁ לוֹ "יָדַיִים חֲזָקוֹת".
כָּךְ לְמָשָׁל, בְּיָמִים כְּתִיקּוּנָם אִם יֵשׁ גּוּף כְּמוֹ קֶרֶן הוֹן סִיכּוּן אוֹ קֶרֶן הַשְׁקָעָה פְּרָטִית שֶׁמַּחֲזִיק בְּיוֹתֵר מִ־20% מֵהַמְּנָיוֹת, הֲרֵי שֶׁמִּבְחַן מִסְפַּר הָעוֹבְדִים לְצוֹרֶךְ הַלְוָואָה הוּא תּוֹצָאָה שֶׁל חִיבּוּר שֶׁל מִסְפַּר הָעוֹבְדִים בְּכָל הַחֲבֵרוֹת שֶׁאוֹתָהּ הַקֶּרֶן מַחֲזִיקָה בָּהֶן מֵעַל 20%.
בְּמִסְגֶּרֶת תּוֹכְנִית CARES הוּעֲלָה הָרַף לְ־50% כְּדֵי לְאַפְשֵׁר לְיוֹתֵר חֲבֵרוֹת לְקַבֵּל אֶת הַסִּיּוּעַ.
אוֹרוּן מוֹסִיפָה כִּי תִּיבָּחֵן גַּם סוּגְיָה שֶׁל שְׁלִיטָה בַּפּוֹעַל (negative control) שֶׁל קֶרֶן פְּרָטִית בַּחֶבְרָה דֶּרֶךְ הַכְוָונַת פְּעִילוּתָהּ בְּסוּגְיוֹת כְּגוֹן חֲלוּקַּת דִּיבִידֶנְד אוֹ תְּנָאֵי הָעִסְקָה שֶׁל עוֹבְדִים בְּכִירִים.

גַּם חֲבָרוֹת יִשְׂרְאֵלִיּוֹת שֶׁמַּעֲסִיקוֹת יוֹתֵר מִ־500 עוֹבְדִים יְכוֹלוֹת לְהַגִּישׁ בַּקָּשָׁה לְסִיּוּעַ בְּמִסְגֶּרֶת הַתּוֹכְנִית הָאָמֵרִיקָאִית, אַךְ בְּאֶמְצָעוּת סְעִיף אַחֵר — דְּחִיַּית תַּשְׁלוּמֵי בִּיטּוּחַ לְאוּמִּי (payroll tax) עַל יְדֵי הַמַּעֲסִיק.
בְּאַרְהָ"ב מְדוּבָּר בְּ־6.2% מֵעֲלוּת הַשָּׂכָר וּסְכוּם זֶה יְשׁוּלַּם בִּשְׁנֵי תַּשְׁלוּמִים, בְּדֵצֶמְבֶּר 2021 וּבְדֵצֶמְבֶּר 2022.
גַּם עֲסָקִים קְטַנִּים יְכוֹלִים לְהַגִּישׁ בַּקָּשָׁה בְּמַסְלוּל זֶה, אַךְ אָז לֹא יִהְיוּ זַכָּאִים לְמַסְלוּל הַהַלְוָואוֹת/מַעֲנָקִים מִ־SBA.

חַלַבִּי מְצַיֵּין כִּי כְּבָר נֶחֱשַׂף לְמִקְרִים בָּהֶם הַחֲבָרוֹת קִיבְּלוּ אֶת כַּסְפֵּי הַסִּיּוּעַ לְחֶשְׁבּוֹן הַבַּנְק שְׁעָתַיִים לְאַחַר הַגָּשַׁת הַטְּפָסִים, מִשּׁוּם שֶׁהַנָּחַת הַבָּסִיס שֶׁל הָרָשׁוּיוֹת הָאָמֵרִיקָאִיּוֹת הִיא שֶׁהַמַּגִּישׁ מַצְהִיר עַל נְתוּנִים אֲמִיתִּיִּים.
דִּיוּוּחַ כָּזָב הוּא כַּמּוּבָן עֲבֵירָה פְּלִילִית.
"מִבְּחִינַת הַמִּמְשָׁל הָרַצְיוֹנָל בָּרוּר - יוֹתֵר זוֹל לִמְנוֹעַ פִּיטּוּרִים אוֹ הוֹצָאָה לְחָלָ"ת.
הִשְׁתַּתְּפוּת הַמְּדִינָה בְּהוֹצָאוֹת הַשָּׂכָר הִיא בְּסוֹפוֹ שֶׁל דָּבָר פָּחוֹת אוֹפֵּרַצְיָה וּפָחוֹת בִּירוֹקְרַטְיָה.
הַמַּעֲסִיק מְקַבֵּל עִידּוּד לִשְׁמוֹר עַל הָעוֹבְדִים וְהַתְּנָאִים שֶׁלָּהֶם, וְאִם לֹא הוּא יִצְטָרֵךְ לְהַחֲזִיר אֶת הַכֶּסֶף", מְסַכֵּם חַלַבִּי.