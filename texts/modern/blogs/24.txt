לִפְעָמִים, שְׁמוֹ שֶׁל סֶרֶט אוֹמֵר עָלָיו הַכֹּל.
אִם יוֹפִיעַ סֶרֶט בַּשֵּׁם 'הַמֶּלֶךְ אַרְתוּר', אֶפְשָׁר לְנַחֵשׁ שֶׁהוּא לֹא עוֹסֵק בְּקוֹרוֹתֶיהָ שֶׁל רַוּוֹקָה מְבוּגֶּרֶת מִלְּסוֹטוֹ שֶׁנִּתְקֶלֶת בִּקְשָׁיִים מִצַּד רוֹפְאֵי הָאֱלִיל בַּכְּפָר שֶׁלָּהּ בִּזְמַן מַסָּעָהּ לְהַגְשָׁמָה עַצְמִית בְּאוּנִיבֶרְסִיטַת הַרְוַוארְד.
כָּךְ שֶׁסֶּרֶט עִם שָׁם כְּמוֹ '1917' נוֹטֵל עַל עַצְמוֹ כְּבָר בַּהַתְחָלָה מְחוּיָּבוּת גְּדוֹלָה.
כּוּלָּנוּ (לְפָחוֹת אֵלּוּ שֶׁלָּמְדוּ מְעַט הִיסְטוֹרְיָה) יוֹדְעִים שֶׁמְּדוּבָּר בְּאַחַת מִשְּׁנוֹת מִלְחֶמֶת הָעוֹלָם הָרִאשׁוֹנָה, בֵּין הַמִּתְקָפוֹת הַכּוֹשְׁלוֹת אוֹ הַמַּצְלִיחוֹת שֶׁל 1916 לְבֵין סִיּוּם הַמִּלְחָמָה בְּ-1918.
אָז סֶרֶט עִם שָׁם כָּזֶה רוֹמֵז לָנוּ, וְלֹא בַּעֲדִינוּת, שֶׁזֶּה לֹא 'סְתָם' סִיפּוּר: הוּא הוֹלֵךְ לוֹמַר מַשֶּׁהוּ גָּדוֹל עַל הַמִּלְחָמָה עַצְמָהּ.

הָעֲלִילָה דַּוְוקָא מְצוּמְצֶמֶת לְמַדַּי.
בְּ-6 בְּאַפְּרִיל 1917, הַיָּדוּעַ כַּיּוֹם כְּנִיסַת אַרְהָ"ב לְמִלְחָמָה (לֹא מוּזְכָּר בַּסֶּרֶט, אֵין לָדַעַת אִם הַתַּאֲרִיךְ נִבְחַר בְּכַוָּונָה) וְעוֹד יוֹתֵר מִזֶּה כַּיּוֹם בּוֹ גּוֹרְשׁוּ יְהוּדִי תֵּל-אָבִיב וְיָפוֹ, מְקַבְּלִים שְׁנֵי חַיָּילִים מְשִׂימָה חֲשׁוּבָה: רֵגִ'ימֶנְט (פֹּה בְּעֵרֶךְ חֲטִיבָה) בְּרִיטִי הַמּוֹנָה כְּ-1,600 חַיָּילִים עָתִיד לָצֵאת לַמִּתְקָפָה עַל קַוֵּוי הַגֶּרְמָנִים.
אֶלָּא שֶׁטִּיסוֹת סִיּוּר הֵבִיאוּ מֵידָע שֶׁרוֹמֵז שֶׁהַגֶּרְמָנִים נָסוֹגוּ נְסִיגָה טַקְטִית, וְהַמִּתְקָפָה תִּיפּוֹל לְמַלְכּוֹדֶת.
כְּדֵי לִמְנוֹעַ אֶת הַשְׁמָדַת הַכּוֹחוֹת הַמִּסְתַּעֲרִים, צֶמֶד הַשְּׁלִיחִים חַיָּיב לְהַגִּיעַ אֶל הַגְּדוּדִים הַמְּנוּתָּקִים מִכָּל מֵידָע (קַוֵּוי הַטֵּלֵפוֹן נוּתְּקוּ) וּלְהוֹדִיעַ לָהֶם לְהִימָּנַע מִלִּתְקוֹף.
אֶחָד הַחַיָּילִים הַנִּשְׁלָחִים הוּא אֶחָיו שֶׁל קָצִין זוּטָר בְּכוֹחַ הַתּוֹקֶף, כָּךְ שֶׁיֵּשׁ לוֹ תַּמְרִיץ עָצוּם לְהַגִּיעַ בַּזְּמַן לַמְרוֹת כָּל הַסַּכָּנוֹת.
הֵם שׁוֹאֲלִים שְׁאֵלוֹת הֶגְיוֹנִיּוֹת (לָמָּה רַק שְׁנֵי אֲנָשִׁים?), שׁוֹכְחִים לִשְׁאוֹל שְׁאֵלוֹת הֶגְיוֹנִיּוֹת אֲחֵרוֹת (לָמָּה לֹא לְהַשְׁלִיךְ חֲבִילָה עִם הַפְּקוּדָּה מֵהָאֲוִויר, כְּפִי שֶׁנַּעֲשָׂה לֹא פַּעַם בַּמִּלְחָמָה?) וְיוֹצְאִים לַדֶּרֶךְ בְּתִּקְוָוה לְהַגִּיעַ בַּזְּמַן.
בְּמַסָּעָם יַעַבְרוּ הַרְפַּתְקָאוֹת רַבּוֹת, יִילָּחֲמוּ בַּגֶּרְמָנִים רְשָׁעִים וּבְעַכְבְּרוֹשִׁים רְשָׁעִים לֹא פָּחוֹת וְיַצִּילוּ דְּרָקוֹנִים יְפֵהפִיִּים מִנְּסִיכוֹת אַכְזָרִיּוּת (סְלִיחָה, זֶה מִסֶּרֶט אַחֵר).

בִּמְשִׂימָה אַחַת הַסֶּרֶט הִצְלִיחַ בְּלִי סָפֵק: מִבְּחִינָה וִיזוּאָלִית '1917' הוּא סֶרֶט מַרְשִׁים מְאוֹד שֶׁכְּדַאי לִרְאוֹת עַל מָסָךְ כַּמָּה שֶׁיּוֹתֵר גָּדוֹל.
הַצִּילּוּם מַרְשִׁים מְאוֹד וּמַכְנִיס אֶת הַצּוֹפֶה יַחַד עִם הַגִּיבּוֹרִים אֶל תּוֹךְ הַחֲפִירוֹת, הַהֲרִיסוֹת וְהַלְּחִימָה.
הַסֶּרֶט נִרְאֶה כְּאִילּוּ צִילְּמוּ אוֹתוֹ בְּשׁוֹט אֶחָד – כְּלוֹמַר, עִם מַצְלֵמָה אַחַת הָעוֹקֶבֶת אַחֲרֵי הַגִּיבּוֹרִים אוֹ חָגָה מִסְּבִיבָם בְּלִי הַפְסָקָה כָּל הַדֶּרֶךְ, בְּלִי קְטִיעוֹת וּמַעֲבָרִים כַּמְּקוּבָּל בַּסְּרָטִים.
בְּפוֹעַל הָיָה מְדוּבָּר בַּעֲרִיכָה מְתוּחְכֶּמֶת מְאוֹד, שֶׁהִסְתַּיְּיעָה בְּבִימּוּי וְתִכְנוּן מוּקְפָּדִים בְּיוֹתֵר, וְלֹא בְּצִילּוּם רָצִיף אֶחָד.
'1917' הוּא אָמְנָם לֹא 'לְהַצִּיל אֶת טוּרַאי רַאיָין' שֶׁהִמְצִיא מַמָּשׁ שָׂפָה קוֹלְנוֹעִית חֲדָשָׁה לְתֵיאוּר לְחִימָה בִּסְצֵנַת הַפְּתִיחָה הַיְּדוּעָה שֶׁלּוֹ, אֲבָל הוּא לֹא רָחוֹק מִשָּׁם.

מִבְּחִינַת הַתֵּיאוּר הַהִיסְטוֹרִי, הַסֶּרֶט עוֹשֶׂה עֲבוֹדָה טוֹבָה מְאוֹד בְּרוֹב הַתְּחוּמִים.
יֵשׁ בּוֹ תֵּיאוּר מְדוּיָּק לְמַדַּי שֶׁל חַיֵּי הַחֲפִירוֹת, כּוֹלֵל הַהֶבְדֵּלִים הַנִּיכָּרִים בִּבְנִיַּית הַתְּעָלוֹת הַגֶּרְמָנִיּוֹת וְהַבְּרִיטִיּוֹת; מִיקּוּד אֲמִיתִּי בְּכָךְ שֶׁחוּלְדוֹת וְעַכְבְּרוֹשִׁים הָיוּ אוֹיְבֵי הַחַיָּילִים כִּמְעַט כְּמוֹ הַצָּבָא שֶׁמִּנֶּגֶד, וְתֵיאוּר שֶׁל בּוֹץ הַתְּעָלוֹת וְסִירְחוֹן הַמָּוֶות שֶׁהוּא כַּנִּרְאֶה קָרוֹב לַמְּצִיאוּת כְּכָל שֶׁנִּיתָּן לְהַשִּׂיג כָּל זְמַן שֶׁאֵין עֲדַיִין רֵיחַ בַּקּוֹלְנוֹעַ; פְּרָטִים קְטַנִּים כְּמוֹ סוֹלְלוֹת הָאַרְטִילֶרְיָה הַנְּטוּשׁוֹת עִם עֲרֵימוֹת תַּרְמִילֵי הַפְּגָזִים לְיָדָן שֶׁאָכֵן הָיוּ גַּם הָיוּ  וְלִפְעָמִים בְּגוֹדֶל לֹא יֵיאָמֵן; שְׂדֵה הַקְּרָב בּוֹ פְּזוּרוֹת גּוּפוֹת מֵרְקִיבוֹת שׁוּחְזַר בְּדַקְדְּקָנוּת וּמַמְחִישׁ הֵיטֵב כֵּיצַד הָיוּ נִרְאִים קַוֵּוי הַחֲזִית לְאַחַר הַהַפְגָּזוֹת הַמִּתְמַשְּׁכוֹת, וְהַכְּפָר אַקּוּס-סַן-מֵייְן הַמּוּזְכָּר בַּסֶּרֶט וּמְהַוֶּוה מוֹקֵד לְכַמָּה סְצֵנוֹת בּוֹ, אָכֵן עָבַר יָדַיִים בַּלְּחִימָה בֵּין אַפְּרִיל לְיוּלִי 1917 וְנֶחֱרַב בְּצוּרָה דּוֹמָה לְמַדַּי לַסֶּרֶט.
הַחַיָּילִים עַצְמָם גַּם הֵם מִתְנַהֲגִים בְּצוּרָה אֲמִינָה לְמַדַּי בְּדֶרֶךְ-כְּלָל.
כַּמּוּבָן שֶׁיֶּשְׁנָם אִי דִּיּוּקִים קְטַנִּים, אֲבָל לְרוֹב הָאֲנָשִׁים לֹא יַפְרִיעַ לְמָשָׁל שֶׁהִסְתַּעֲרוּת הַמַּפְתֵּחַ בַּסֶּרֶט כּוֹלֶלֶת עִרְבּוּבְיָה קְטַנָּה שֶׁל טַקְטִיקוֹת שֶׁחֶלְקָן שִׁימְּשׁוּ בְּ-1917 וְחֶלְקָן שִׁימְּשׁוּ בְּשָׁנָה לְפָנֶיהָ וְהִשְׁתַּנּוּ קְצָת מֵאָז, אוֹ שֶׁחָסֵר מָסַךְ אֵשׁ מִתְגַּלְגֵּל לִפְנֵי הַכּוֹחוֹת הַמִּתְקַדְּמִים.

אֲבָל לַמְרוֹת כָּל הַהֶישֵּׂגִים הַלָּלוּ, וְלַמְרוֹת שֶׁנִּיכָּר שֶׁמְּדוּבָּר בִּפְרוֹיֶקְט אִישִׁי מַשְׁמָעוּתִי שֶׁל הַבַּמַּאי סַם מַנְדֵּס, הַיָּדוּעַ מֵ'אָמֵרִיקָן בְּיוֹטִי' וּבַעַל נִיסָּיוֹן בְּבִימּוּי סִרְטֵי מִלְחָמָה כְּמוֹ 'גַּ'ארְהֵד', וְלַמְרוֹת שֶׁהַסֶּרֶט מְבוּסָּס עַל סִיפּוּרִים שֶׁשָּׁמַע מִסָּבוֹ שֶׁלָּחַם בְּמִלְחֶמֶת הָעוֹלָם הָרִאשׁוֹנָה (אִם כִּי לְפָחוֹת סְצֵנָה אַחַת מְאוֹד מַזְכִּירָה אֶת  'גָּלִיפּוֹלִי' שֶׁל פִּיטֶר וּוֵֹיֵיר, שֶׁאֶתְפַּלֵּא אִם לֹא הִשְׁפִּיעַ עַל הַסֶּרֶט), לַמְרוֹת הַהַקְפָּדָה עַל הַפְּרָטִים הַקְּטַנִּים וְהָאֲוִוירָה, וְלַמְרוֹת שֶׁהַסֶּרֶט מְבַקֵּשׁ לִהְיוֹת אֶפִּי עַד מְאוֹד כְּפִי שֶׁנִּיתָּן לִרְאוֹת אֲפִילּוּ בִּכְרָזָה, בְּסוֹפוֹ שֶׁל דָּבָר הוּא לֹא מַצְלִיחַ לַעֲמוֹד בַּצִּיפִּיּוֹת שֶׁהוּא מְחוֹלֵל וּבַיּוּמְרוֹת שֶׁלּוֹ.
הַבְּעָיָה הַמֶּרְכָּזִית הִיא, בְּסוֹפוֹ שֶׁל דָּבָר, הַתַּסְרִיט.
בְּהִתְחַשֵּׁב בָּעוּבְדָּה שֶׁזֶּה סֶרֶט מַסָּע הַמְּצוּלָּם כְּאִילּוּ בְּשׁוֹט אֶחָד, הֲרֵי שֶׁאֵין מָקוֹם לַהִתְרַחֲשׁוּיוֹת מִלְּבַד מָה שֶׁקּוֹרֶה מִסָּבִיב לִשְׁנֵי הַגִּיבּוֹרִים.
לָכֵן הַמַּסָּע עוֹבֵר כָּל הַזְּמַן מִסְּצֵנָה לִסְצֵנָה, מִשֶּׁל הָיִינוּ עוֹקְבִים בְּמִשְׂחַק מַחְשֵׁב אַחֲרֵי הַדְּמוּת הָרָאשִׁית הַחֲמוּשָׁה וּפוֹגְשִׁים כָּל פַּעַם אוֹיֵב אוֹ יָדִיד חָדָשׁ, תְּחוּשָׁה אֲשֶׁר פּוֹגַעַת בַּזְּרִימָה.

הַסֶּרֶט מַתְחִיל מְצוּיָּן אֲבָל בְּשָׁלָב מְסוּיָּם מְאַבֵּד מְעַט אֶת הָאֵנֶרְגִּיָּה וְהָרֶצֶף.
זֶה הַשָּׁלָב שֶׁבּוֹ, בְּעֶזְרַת כַּמָּה הַחְלָטוֹת חֲכָמוֹת, עוֹבְרוֹת כַּמָּה שָׁעוֹת קְדִימָה וַאֲנַחְנוּ מַצְלִיחִים לְהִתְחַמֵּק מִכָּךְ שֶׁסֶּרֶט בְּשׁוֹט-אֶחָד אָמוּר לִהְיוֹת גַּם בִּזְמַן אֱמֶת; אֲבָל בִּמְקוֹם הַמִּרְדָּף הַמַּתִּישׁ וְהַמּוֹתֵחַ אַחֲרֵי הַגִּיבּוֹרִים, אֲנַחְנוּ מְקַבְּלִים סְצֵנוֹת שֶׁעוֹמְדוֹת בִּפְנֵי עַצְמָן וְלֹא בְּהֶכְרֵחַ בַּמּוּבָן הַחִיּוּבִי.
כָּל אַחַת אוּלַי מַרְשִׁימָה, אֲבָל גַּם מְנוּתֶּקֶת מֵהָאֲחֵרוֹת וְלִפְעָמִים מְקַדֶּמֶת אֶת הָעֲלִילָה בְּצוּרָה מְלָאכוּתִית לְמַדַּי.
בְּנִיגּוּד לַפְּתִיחָה הָרֵיאָלִיסְטִית, חֵלֶק מֵהַסְּצֵנוֹת בַּהֶמְשֵׁךְ סוֹרְיָאלִיסְטִיּוֹת יוֹתֵר, וּבְשָׁלָב מְסוּיָּם קְצָת קָשֶׁה לָדַעַת מָה הַסֶּרֶט רוֹצֶה.

פֹּה עוֹבֶדֶת נֶגֶד הַסֶּרֶט גַּם הַיּוּמְרָה שֶׁלּוֹ.
אִם לֹא הָיוּ קוֹרְאִים לוֹ '1917', אֶלָּא, נַנִּיחַ, 'שְׁלִיחוּת גּוֹרָלִית' ("שְׁלִיחוּת קַטְלָנִית" כְּבָר הָיָה תָּפוּס), הַצְּרִימָה הָייְתָה חַלָּשָׁה יוֹתֵר, כִּי אָז זֶה הָיָה רַק 'עוֹד' סִיפּוּר מִמִּלְחֶמֶת הָעוֹלָם הָרִאשׁוֹנָה וְלֹא נִיסָּיוֹן לְסַפֵּר אֶת "הַסִּיפּוּר".
אוּלַי טוֹב יוֹתֵר לָבוֹא לַסֶּרֶט בְּלִי צִיפִּיּוֹת, כִּי בְּתוֹר סֶרֶט מִלְחָמָה 'סְתָם' הוּא מוּצְלָח לְמַדַּי וּמַרְשִׁים וִיזוּאָלִית.
בְּתוֹר סֶרֶט 'אֲוִוירָה', סוּרֵיאָלִיסְטִי לִפְרָקִים, הוּא גַּם טוֹב מְאוֹד.
אֲבָל בְּתוֹר הַסֶּרֶט הַגָּדוֹל שֶׁל מִלְחֶמֶת הָעוֹלָם הָרִאשׁוֹנָה, שֶׁיַּעֲשֶׂה לָהּ מָה שֶׁ'לְהַצִּיל אֶת טוּרַאי רַאיָין' (אִם נִתְעַלֵּם מִכָּל מָה שֶׁקָּרָה בֵּין סְצֵנַת הַפְּתִיחָה לִסְצֵנַת הַסִּיּוּם) עָשָׂה לְמִלְחֶמֶת הָעוֹלָם הַשְּׁנִייָּה – הוּא לֹא מַסְפִּיק טוֹב כְּדֵי לַעֲמוֹד בְּמַעֲמָסָה.
מֵאָה וּקְצָת שָׁנִים עָבְרוּ מֵאָז, וְכַנִּרְאֶה שֶׁהַמִּלְחָמָה תַּמְשִׁיךְ לְחַכּוֹת לְסֶרֶט הַמּוֹפֵת שֶׁלָּהּ.