אֵיזוֹ קְלִישָׁאָה!
"יֵשׁ אֵיזֶה וִירוּס שֶׁמִּסְתּוֹבֵב", "בּוֹקֶר טוֹב אֵלִיָּהוּ", וְ"זֶה לֹא אַתָּה, זוֹ אֲנִי" הֵם רַק חֵלֶק מֵהַקְּלִישָׁאוֹת הַשְּׁחוּקוֹת שֶׁאֲנַחְנוּ מִשְׁתַּמְּשִׁים בָּהֶן.
לָמָּה אֲנַחְנוּ זְקוּקִים לָהֶן? עַל קְלִישָׁאוֹת, פִּתְגָּמִים וְיִשְׂרְאֵלִיּוּת

יֵשׁ הַרְבֵּה דָּגִים בַּיָּם - לֹא חָשׁוּב אֵיךְ מִסְתַּכְּלִים עַל זֶה

פְּעָמִים רַבּוֹת בְּמַהֲלַךְ חַיַּי הִרְגַּשְׁתִּי כְּמוֹ קְלִישָׁאָה מְהַלֶּכֶת: כְּשֶׁהִתְאַהַבְתִּי, כְּשֶׁהִתְאַהֲבוּ בִּי, כְּשֶׁנִּפְרַדְתִּי, כְּשֶׁנִּפְרְדוּ מִמֶּנִּי, כְּשֶׁהִתְפַּעַלְתִּי, כְּשֶׁהִתְפַּעֲלוּ מִמֶּנִּי, כְּשֶׁצָּחַקְתִּי, כְּשֶׁהִצְחַקְתִּי, כְּשֶׁבָּכִיתִי, כְּשֶׁנִּפְגַּעֲתִי, כְּשֶׁשָּׂמַחְתִּי, כְּשֶׁנֶּעְצַבְתִּי, כְּשֶׁהִתְחַתַּנְתִּי, כְּשֶׁהִתְגָּרַשְׁתִּי, כְּשֶׁהִתְרַגַּשְׁתִּי, כְּשֶׁרָקַדְתִּי, כְּשֶׁנִּיחַמְתִּי, כְּשֶׁנִּיחֲמוּ אוֹתִי, כְּשֶׁחִיזְּרוּ אַחֲרֵי וּכְשֶׁחִיזַּרְתִּי.
אֲבָל אֵיכְשֶׁהוּ בְּכָל הַקָּשׁוּר לִתְחוּמֵי הָרֶגֶשׁ וְהַבָּעָתוֹ, גַּם אִם מִילְיַארְדִּים עָשׂוּ זֹאת לְפָנֵינוּ, עֲדַיִין נַרְגִּישׁ רִאשׁוֹנִיּוֹת, שֶׁלֹּא לוֹמַר (אוֹ שֶׁכֵּן) בְּתוּלִיּוּת וּלְעִתִּים אַף בִּלְעָדִיּוּת, כְּמוֹ לֵידָה לְמָשָׁל.

הַאִם הַשִּׁימּוּשׁ בִּקְלִישָׁאוֹת וּבְמַטְבְּעוֹת לָשׁוֹן הִתְחִיל בְּעֶצֶם מִדַּלּוּת וּמִדְּלִילוּת הַשָּׂפָה שֶׁל סַבֵּי סָבֵינוּ? מֵחוֹסֶר יְכוֹלֶת שֶׁל הוֹרֵינוּ לְתָאֵר מַצָּבִים וּרְגָשׁוֹת טוֹב יוֹתֵר? מִנִּיסְיוֹנוֹת הַהִישָּׂרְדוּת שֶׁלָּהֶם עִם עֲלִיָּיתָם לְאֶרֶץ יִשְׂרָאֵל וּמֵרְצוֹנָם הֵעֵז לְהִיטָּמַע בַּחֶבְרָה? לָמָּה נוֹעֲדוּ הַקְּלִישָׁאוֹת? אֶת מָה הֵן מְשָׁרְתוֹת? אֶת מֵי הֵן בָּאוֹת לְהַצִּיל? כִּי הֲרֵי כָּל מִשְׁפְּטֵי הַנִּיחוּמִים וְהָעִידוּד מְכוּרְסָמִים מֵרוֹב שְׁחִיקָה וּמְיָיאֲשִׁים מֵרֹאשׁ.

מְסַקְרֵן אוֹתִי אִם בַּשָּׂפָה הַמְּקוֹרִית שֶׁל הוֹרֵינוּ הָיוּ פָּחוֹת קְלִישָׁאוֹת, אוֹ שֶׁהַקְּלִישָׁאוֹת הִצְטָרְפוּ לַשָּׂפָה שֶׁלָּהֶם (וְשֶׁלָּנוּ) בְּטִבְעִיּוּת בְּעִקְבוֹת תַּרְגּוּם בִּיטּוּיִים מִשְּׂפַת הָאֵם שֶׁל כָּל בֵּית אָב.
וּשְׁאֵלַת הַשְּׁאֵלוֹת: הַאִם הַקְּלִישָׁאוֹת הֵן אַבְנֵי הַדֶּרֶךְ וְעַמּוּדֵי הַתָּוֶוךְ שֶׁל הַשָּׂפָה הַיּוֹמְיוֹמִית שֶׁלָּנוּ, הַנִּשְׁעֶנֶת עַל סְחוֹרָה מְתוּרְגֶּמֶת מֵאֵינְסְפוֹר שָׂפוֹת, שֶׁהֵקֵלּוּ עַל הַהִתְאַקְלְמוּת בְּאֶרֶץ יִשְׂרָאֵל בְּלִי לִזְנוֹחַ אֶת שְׂפַת הַמָּקוֹר שֶׁלָּהֶם?

הַשָּׂפָה שֶׁל הַדִּיבּוּר
("קְלִישָׁאוֹת לֹא מֵתוֹת, הֵן רַק מִתְחַלְּפוֹת", חֲכָמָה בַּלַּיְלָה)
יֵשׁ לִי הַרְגָּשָׁה שֶׁגַּם לְמֵיטִיבֵי לֶכֶת בִּשְׁבִילִי הַשָּׂפָה וְהַמִּילִּים דְּרוּשִׁים מִדֵּי פַּעַם אֵיזֶה בִּיטּוּי אוֹ פִּתְגָּם טוֹב גַּם בְּלִי מוּסַר הַשְׂכֵּל.
לָמָּה זֶה קוֹרֶה לָנוּ? אוּלַי כִּי בְּכָל זֹאת "טוֹב צִיפּוֹר אַחַת בַּיָּד" וְ"סוֹף מַעֲשֶׂה בְּמַחְשָׁבָה תְּחִילָּה" וְכַיָּדוּעַ "פְרָאיֵירִים לֹא מֵתִים", כִּי "אֵיךְ שֶׁלֹּא תַּהַפְכוּ אֶת זֶה", "זֶה לֹא אַתֶּם – זוֹ אֲנִי" וְכוּ' וְגֵו' וכיו"ב.
בְּקִיצּוּר: נְהִירָה וּבְרִיחָה אֶל הַמּוּכָּר הַלֹּא מְחַיֵּיב.

אֵלּוּ בְּדִיּוּק הָרְגָעִים שֶׁאֲנִי עוֹצֶרֶת, לוֹקַחַת אֶת עַצְמִי לְשִׂיחָה צְפוּפָה וְלוֹחֶשֶׁת בָּאֳוזָנַיי: חַכִּי לְמִשְׁלוֹחַ מִילִּים חָדָשׁ.
וְעַד אָז? שֶׁקֶט.
כְּשֶׁזֶּה קוֹרֶה לִי, כִּמְעַט תָּמִיד מְבִיכָה אוֹתִי הַהִישָּׁעֲנוּת עַל מְקוֹרוֹת שֶׁאֵינָם תָּמִיד יוֹדְעֵי דָּבָר.
אָז מַתְחִיל אֶצְלִי דִּיאָלוֹג פְּנִימִי עָשִׁיר בְּסִגְנוֹן: מָה, לֹא יָכוֹלְתָּ לִהְיוֹת קְצָת יוֹתֵר מְקוֹרִית? אָזַל לוֹ הַלֶּקְסִיקוֹן הַפְּרָטִי שֶׁאַתְּ נִתְלֵית עַל בִּיטּוּי לָעוּס, מְשׁוּמָּשׁ אוֹ מְשׁוּבָּשׁ שֶׁיָּצָא לְכוּלָּם מִכָּל הַחוֹרִים?
אֵינֶנִּי רוֹצֶה לְהִישָּׁמַע קְלִישָׁאִית וְלִרְתּוֹם אֶת הָעֲגָלָה לִפְנֵי הַסּוּסִים אוֹ לִהְיוֹת (חָלִילָה) חֲמוֹר קוֹפֵץ בָּרֹאשׁ, אֲבָל תַּקְּנוּ אוֹתִי אִם אֲנִי טוֹעֶה: מִי מֵאִיתָּנוּ לֹא נִזְקָק מִדֵּי פַּעַם לְאֵיזוֹ קְלִישָׁאָה מְצוּיֶּנֶת כְּדֵי לְתָאֵר חֲוַויָה שֶׁעָבַרְנוּ? אוֹ לְאֵיזֶה בִּיטּוּי יָשָׁן נוֹשָׁן כְּדֵי לְהַבְהִיר אֶת עַצְמֵנוּ תּוֹךְ כְּדֵי שִׁילּוּב סְלֶנְגּ מְעוּדְכָּן שֶׁיַּסְבִּיר בִּמְדוּיָּק אֶת מַצָּבֵנוּ?

מָקוֹם שֶׁל כָּבוֹד
(אִי אֶפְשָׁר אִיתָּהּ וְאִי אֶפְשָׁר בִּלְעָדֶיהָ)
הַקְּלִישָׁאָה חָיָה, מִתְחַדֶּשֶׁת וּבוֹעֶטֶת גּוֹלִים חֲזָקִים (לְעִתִּים עַצְמִיִּים) לֹא רַק בִּשְׂפַת הַדִּיבּוּר.
הִיא מִתְקַיֶּימֶת בְּכָל תְּחוּמֵי הָאָמָּנוּת: מִילְיוֹנֵי צַיָּירִים בַּיְּקוּם צִייְּרוֹ אֲגַרְטְלֵי פְּרָחִים וְנָשִׁים עֵירוּמּוֹת וַעֲדַיִין נִתְפַּעֵם מֵהַדִּיּוּק וּמֵהַצֶּבַע; הֲמוֹנֵי צַלָּמִים צִילְּמוּ זוּגוֹת אוֹהֲבִים בַּשְּׁקִיעָה וּבַזְּרִיחָה אוֹ חָתָן וְכָלֶה לְיַד עוּגַת חֲתוּנָּה וַעֲדַיִין נִדְמַע בְּמַהֲלַךְ הַטֶּקֶס; שַׂחְקָנֵי תֵּיאַטְרוֹן רַבִּים בְּרַחֲבֵי הָעוֹלָם שִׂיחֲקוּ אֶת דְּמוּתוֹ שֶׁל הַמְלֶט וַעֲדַיִין נִמְחָא כַּפַּיִים לְפַרְשָׁנוּת חֲדָשָׁה; כַּמָּה מְשׁוֹרְרִים שׁוֹרְרוּ עַל אַהֲבָה, וַעֲדַיִין נִזְדַּהֶה וְנִדְמַע עִם מְשׁוֹרֵר אוֹ עִם תַּמְלִילָן צָעִיר שֶׁהֵיטִיב לְתָאֵר אֶת תְּחוּשׁוֹתֵינוּ.

מֵאוֹת פַּנְטוֹמִימָאִים בְּרַחֲבֵי הַגְּלוֹבּוּס לָגְמוּ מַיִם מִכּוֹס לֹא קַיֶּימֶת וַעֲדַיִין טֶכְנִיקָה מְשׁוּבַּחַת תַּעֲשֶׂה לָנוּ אֶת זֶה; כַּמָּה מוּזִיקָאִים בִּיצְּעוּ אֶת הַסִּימְפוֹנְיָה הַחֲמִישִׁית שֶׁל בֶּטְהוּבֶן וְכָל פַּעַם נִתְרַגֵּשׁ מֵחָדָשׁ וְנִתְפַּעֵל מוּל נַעֲרָה אוֹ נַעַר (חְנוּן, יוֹרָם אוֹ זַלְמָן – תָּלוּי בַּסְּלֶנְג וּבִתְקוּפָה) הַמֵּיטִיבִים לְבַצְּעָהּ מִמְּרוֹם גִּילָם הַצָּעִיר.

אֵיכְשֶׁהוּ, בְּאוֹרַח פֶּלֶא, עֲדַיִין אֶפְשָׁר לְהִתְרַגֵּשׁ כָּל פַּעַם מֵחָדָשׁ גַּם מֵאֲמִירוֹת הַנֶּחֱשָׁבוֹת לְבָּנָאלִיּוֹת.
אַחֶרֶת אֵיךְ נַסְבִּיר אֶת הָעוּבְדָּה שֶׁהַמִּשְׁפָּט הַמְּפוּרְסָם "אֲנִי אוֹהֵב/ת אוֹתְךָ" לְעוֹלָם לֹא יִישָּׁמַע קְלִישָׁאִי? אָז לָמָּה קְלִישָׁאָה קִיבְּלָה דִּימּוּי שְׁלִילִי כָּל כָּךְ ("אוֹישׁ זֶה נָדוֹשׁ"), לָמָּה יֵשׁ לָהּ יַחֲסֵי צִיבּוּר רָעִים כָּל כָּךְ ("תַּפְסִיקִי לְדַבֵּר בַּסִּיסְמָאוֹת") וְלָמָּה הִיא נִתְפֶּסֶת כְּמַשֶּׁהוּ נָחוּת?

נִרְאֶה שֶׁהַמִּינּוּנִים הֵם הָעִיקָּר.
יֵשׁ הַמְּדַבְּרִים אַךְ וְרַק בְּסִיסְמָאוֹת וּבְמִשְׁפָּטִים שֶׁשָּׁמַעְנוּ מִסַּבֵּי סָבֵינוּ, וְיֵשׁ הַמְּתַבְּלִים לְעִתִּים רְחוֹקוֹת בְּאֵיזֶה מִשְׁפָּט שֶׁיְּחַדֵּשׁ מַשֶּׁהוּ לְמִישֶׁהוּ – וְאָז, לְהַרְגָּשָׁתִי, הוּא מְקַבֵּל מָקוֹם שֶׁל כָּבוֹד.
בְּעֵינַיי, אֵין שׁוּם רַע בִּקְלִישָׁאָה אִם הִיא עוֹזֶרֶת לְבַטֵּא בְּדַיְיקָנוּת רֶגֶשׁ ("הִתְאַהַבְתִּי בְּמִישֶׁהִי עוֹצֶרֶת נְשִׁימָה"), תְּחוּשׁוֹת ("כְּשֶׁרָאִיתִי אוֹתוֹ הִרְגַּשְׁתִּי פַּרְפָּרִים"), מְכִילָה עֵצָה טוֹבָה ("לֹא שׁוֹתִים מַיִם אַחֲרֵי אֲבַטִּיחַ") אוֹ מַחְשָׁבָה ("עָשִׂיתִי עִם עַצְמִי חוֹשְׁבִים").
הַבְּעָיָה מַתְחִילָה אִם קְלִישָׁאָה מְשַׁמֶּשֶׁת בְּרִיחָה מִמַּשֶּׁהוּ מְנוּמָּק, חֲוָויָתִי וְעָמוֹק יוֹתֵר.

מִי מַחֲלִיט מָתַי מִשְׁפָּט טוֹב הוֹפֵךְ קְלִישָׁאָה? מָתַי הוּא מוּכְרָז כָּזֶה? הַאִם כָּל מִשְׁפָּט, פִּתְגָּם אוֹ אֲמִירָה שֶׁשָּׁמַעְנוּ לְפָחוֹת שָׁלוֹשׁ פְּעָמִים מִמְּקוֹרוֹת שׁוֹנִים מִיָּד מְתוּיָּג אֶצְלֵנוּ בְּרֹאשׁ כִּקְלִישָׁאָה? וּשְׁאֵלַת הַשְּׁאֵלוֹת: הַאִם יֵשׁ קְלִישָׁאוֹת חִיּוּבִיּוֹת? הַאִם "מִילְיַארְד סִינִים לֹא טוֹעִים", וְהַאִם בֶּאֱמֶת "הָרֹאשׁ הַיְּהוּדִי מַמְצִיא לָנוּ פָּטֶנְטִים"?

בְּאוֹפֶן אִישִׁי אֲנִי מְחַבֶּבֶת אֲנָשִׁים עִם חַיְישָׁנִים רְגִישִׁים, עִם מוּדָעוּת עַצְמִית וְעִם רְגִישׁוּת לְשָׂפָה, הַנּוֹטִים לִפְתּוֹחַ דִּבְרֵיהֶם בַּהִסְתַּיְּיגוּת מְבוֹרֶכֶת בְּסִגְנוֹן "אֲנִי יוֹדֵעַ שֶׁאֲנִי נִשְׁמָע כְּמוֹ קְלִישָׁאָה, אֲבָל" אוֹ "שֶׁזֶּה לֹא יִישָּׁמַע קְלִישָׁאִי" וּלְפָחוֹת נוֹתְנִים תְּחוּשָׁה שֶׁל עֵרָנוּת לַתּוֹפָעָה.

קְלִישָׁאָה כְּמִצְרָךְ מְבוּקָּשׁ
(הוֹצֵאתָ לִי אֶת הַמִּילִּים מֵהַפֶּה)
כָּל כָּךְ הַרְבֵּה מַחְשָׁבוֹת וּמִילִּים קְלִישָׁאִיּוֹת הִתְרוֹצְצוּ לִי בָּרֹאשׁ בַּנִּיסְיוֹנוֹת לְהַסְבִּיר לְעַצְמִי מָה הַהַגְדָּרָה שֶׁל קְלִישָׁאָה מֵעֵבֶר לִהְיוֹתָהּ סְתָם סְחוֹרָה מְשׁוּמֶּשֶׁת.
הַאִם הִיא בֶּאֱמֶת נְחוּצָה לְנִיהוּל דִּיאָלוֹג תַּקִּין? וּבְעִיקָּר לָמָּה אֲנַחְנוּ זְקוּקִים לָהּ כָּל כָּךְ וּבְמִינּוּנִים גְּבוֹהִים כָּל כָּךְ בַּדִּיאָלוֹג הַיּוֹמְיוֹמִי שֶׁלָּנוּ? כָּל מִשְׁפְּטֵי הַ"בְּמִקְרֶה הֲכִינוֹתִי מֵרֹאשׁ" הָאֵלֶּה, שֶׁהִתְקַבְּצוּ וְנוֹסְפוּ אֶל הַשָּׂפָה, נוֹצְרוּ בִּמְקוֹרָם וַדַּאי מִנִּימּוּקִים חִיּוּבִיִּים – כְּדֵי לְלַמֵּד, לְהַזְהִיר, לְהוֹרוֹת, לְהַבְהִיר, לְרַגֵּשׁ, לְהוֹדִיעַ, לְדַיֵּיק, לְשַׁתֵּף בַּחֲוָויָה, לִיצוֹר הִזְדַּהוּת.

וְאוּלַי בִּלְתִּי נִמְנָע לַחֲשׁוֹב שֶׁבְּמַקְבִּיל לַשִּׁימּוּשׁ הַמּוּגְבָּר, לִנְחִיצוּתָן הַלֹּא בְּרוּרָה וְלַחֲשִׁיבוּתָן הַמְּפוּקְפֶּקֶת, לְעִתִּים הַקְּלִישָׁאוֹת נוֹצְרוּ גַּם כְּדֵי לִנְאוֹם (בִּמְקוֹם לְנַהֵל דִּיאָלוֹג) לְהוֹכִיחַ יַדְעָנוּת בְּשֶׁקֶל וְתִשְׁעִים ("בּוֹקֶר טוֹב אֵלִיָּהוּ"), לְהַרְגִּישׁ שׁוּתָּפִים לַשִּׂיחָה ("יֵשׁ אֵיזֶה וִירוּס שֶׁמִּסְתּוֹבֵב"), לְהִתְחַמֵּק מֵעִימּוּתִים מִקְצוֹעִיִּים ("תֵּן לִי לִישׁוֹן עַל זֶה לַיְלָה") אוֹ רוֹמַנְטִיִּים ("אֲנַחְנוּ צְרִיכִים לְדַבֵּר" הַמִּיתוֹלוֹגִי) אוֹ סְתָם לְצוֹרֶךְ דְּחִיַּית הַזּוּלָת ("דָּבָר אִיתִּי בְּיוֹם רִאשׁוֹן – לֹא הַקָּרוֹב, זֶה שֶׁאַחֲרָיו"), לְהִתְנַשֵּׂא עַל זוּלָתֵנוּ כְּאִילּוּ "אֵין מָחָר" (כָּל מַחֲלֹקֶת "אָמַרְתִּי" אוֹ "הִתְרַעְתִּי").

כְּלוֹמַר, יִיתָּכֵן שֶׁבְּתוֹךְ עוֹלַם הַקְּלִישָׁאוֹת הַיִּשְׂרְאֵלִי, הָס פָּן תָּעִיר, חֲבוּיָה מַלְכוּת הַסָּבְּטֶקְסְט הַיְּהוּדִי-יִשְׂרְאֵלִי לְדוֹרוֹתָיו: לִבְרוֹחַ אֶל הַמְּקוֹמוֹת הַכִּבְיָכוֹל בְּטוּחִים עֲבוּרֵנוּ, עַד כְּדֵי כָּךְ שֶׁנִּלְעַס וּנְתַבֵּל אֶת דְּבָרֵינוּ בְּחוֹמָרִים וָתִיקִים הַנּוֹתְנִים הַרְגָּשָׁה, טַעַם וְסָאוּנְד שֶׁל מַשֶּׁהוּ שֶׁחוּמַּם בְּמִיקְרוֹגַל שֶׁשְּׁעוֹנוֹ עָצַר מִלֶּכֶת.
וּבְכָל זֹאת (בְּאוֹפֶן אַבְּסוּרְדִּי), נִרְאֶה שֶׁהַקְּלִישָׁאוֹת הֵן כְּמוֹ אֲוִויר וְתָמִיד יִהְיוּ אִיתָּנוּ כָּל עוֹד אֲנַחְנוּ נוֹשְׁמִים.
מַזָּל שֶׁאֲנַחְנוּ לֹא נִדְרָשִׁים לְשַׁלֵּם עֲבוּרָן "זְמַן אֲוִויר".

מִתּוֹךְ נִיסָּיוֹן חַיֵּיהֶם

"רַק בְּתוֹךְ הַשֶּׁקֶט נֶעֱלֶמֶת לָהּ הַקְּלִישָׁאָה".
(חָכָם צִינִי עַתִּיק)
אֵינֶנִּי מְבַטֶּלֶת אֶת הָאֶפְשָׁרוּת שֶׁבִּמְקוֹרָהּ כָּל קְלִישָׁאָה הָיְיתָה אֱמֶת חַיִּים תַּמָּה וְטָהֳורָה וְנוֹלְדָה עֵקֶב נִיסָּיוֹן חַיֵּיהֶם שֶׁל הַהוֹגִים אוֹתָהּ, אַךְ מָה שֶׁקָּרָה לָהּ בְּרַבּוֹת הַשָּׁנִים זֶה כְּבָר עִנְיָין אַחֵר.
לֹא מְעַט פְּעָמִים הִיא מְזַמֶּנֶת מִשְׁפְּטֵי הַתְרָאָה וְאַזְהָרָה הוֹרִיִּים לֹא מְיוּתָּרִים ("כְּשֶׁיִּהְיוּ לְךָ יְלָדִים, תָּבִינִי") אוֹ בְּהֶחְלֵט מְיוּתָּרִים ("תִּיזָּהֲרִי, בַּסּוֹף עוֹד תְּאַחֲרִי אֶת הָרַכֶּבֶת" – לְרַוּוֹקוּת שֶׁבֵּינֵינוּ), אַךְ מוּבָן שֶׁיֵּשׁ מַצָּבִים שֶׁהַשִּׁימּוּשׁ בָּהּ פָּשׁוּט מַצְחִיק אוֹ מֵבִיךְ וְהַכֹּל בְּאוֹזְנֵי הַמִּתְבּוֹנֵן.

כַּמָּה דּוּגְמָאוֹת לִקְלִישָׁאוֹת הַיּוֹצְאוֹת מֵהֶקְשֵׁרָן וְאֵינָן תּוֹרְמוֹת דָּבָר:

"יֵשׁ הַרְבֵּה דָּגִים בְּיָם" – מִשְׁפַּט נִיחוּמִים קְלָאסִי שֶׁנֹּאמַר בֶּעָבָר לְבַחוּרָה בְּעֵת פְּרֵידָה, וְאֵיךְ בְּדִיּוּק יַעֲזוֹר לָהּ כָּרֶגַע דִּימּוּי מֵעוֹלָם הַדָּגָה?
"אַתְּ כְּמוֹ יַיִן יָשָׁן נוֹשָׁן" – מִשְׁפָּט חֲסַר טַקְט לְאִישָּׁה בַּת 50 בְּיוֹם הוּלַּדְתָּהּ.
"הָעָם אָמַר אֶת דְּבָרוֹ" – הַנֶּאֱמָר עַל יְדֵי פּוֹלִיטִיקַאי, בְּדֶרֶךְ כְּלָל אַחֲרֵי "צִיבּוּר שָׁלֵם עוֹמֵד מֵאֲחוֹרַיי" אוֹ "אֲנָשִׁים פּוֹנִים אֵלַיי בָּרְחוֹב".
"הַכַּדּוּר הוּא עָגוֹל" – בְּפִי אַנְשֵׁי סְפּוֹרְט, כְּאִילּוּ שֶׁחָשַׁבְנוּ שֶׁהוּא מְעוּיָּן.
"אֲנִי לֹא הִפְרַעְתִּי לְךָ, אָז אַל תַּפְרִיעַ לִי" – הַמּוּשְׁחָל בְּכָל דִּיּוּן טֵלֵוִויזְיוֹנִי בֶּן שְׁנֵי מִשְׁתַּתְּפִים וּמַעְלָה.
"עֲתִיד יְלָדֵינוּ" – בִּימֵי בְּחִירוֹת וּבַחֲגִיגוֹת הָעַצְמָאוּת.
פִּתְגָּמִים מְשׁוּבָּשִׁים כְּמוֹ "עוֹשֶׂה יָמִים כְּלֵילוֹת" – בַּמָּקוֹם לְהֵפֶךְ, כִּי כָּךְ יוֹצֵא שֶׁהָאָדָם יָשֵׁן כָּל הַיּוֹם.
הַקְּלִישָׁאָה הָפְכָה לְפָתֵטִית
הַמַּסְקָנָה הַמִּתְבַּקֶּשֶׁת הִיא שֶׁכְּכָל הַנִּרְאֶה לֹא נוּכַל לְהַעֲבִיר חַיִּים שְׁלֵמִים בְּלִי לְהִשְׁתַּמֵּשׁ מִדֵּי פַּעַם בִּקְלִישָׁאוֹת, בַּבִּיטּוּיִים אוֹ בְּפִתְגָּמִים, הַמַּקִּיפִים אֶת חַיֵּינוּ וְנִצְמָדִים אֵלֵינוּ כְּמוֹ הוֹרֶה מְלוּוֶּה מוּדְאָג וְאוֹבְּסֵסִיבִי.

לָרוֹב הֵם מוֹפִיעִים בְּצוּרַת מִילִּים מוּכָּרוֹת בְּצֵירוּף יָדוּעַ מֵרֹאשׁ ("אָז קָבַעְנוּ טֶנְטָטִיבִית בְּתֵשַׁע?"), הַמִּתְאַגְּדוֹת אֶל מִשְׁפָּטִים מוּכָּרִים ("רַק כְּדֵי לְסַבֵּר אֶת הָאוֹזֶן") וְנֶאֱמָרוֹת לְעִתִּים בְּמִין נוֹנְשְׁלַנְטִית מַדְאִיגָה ("עִם כָּל הַכָּבוֹד"), כְּמוֹ דֶּזָ'ה-ווּ אָרוֹךְ וּמִתְמַשֵּׁךְ ("וְאֶל תִּיקְּחוּ אוֹתִי אִישִׁית"), כְּאִילּוּ אָמְרוּ לָנוּ אֶת זֶה כְּבָר ("נַגִּיעַ לְגַשֵּׁר וְאָז נֶחֱצֶה אוֹתוֹ"), הוֹכִיחוּ אוֹתָנוּ ("לְכָל מַטְבֵּעַ יֵשׁ שְׁנֵי צְדָדִים"), הֵטִיחוּ אוֹ נָזְפוּ בְּנוֹ ("אַל תִּקְפּוֹץ מֵעַל הַפּוּפִּיק"), הֵאֵטּוּ לָנוּ אֶת הַקֶּצֶב ("נַהֲרוֹג תּוּרְכִּי וְנָנוֹחַ" וּ"פָּרָה-פָּרָה") אוֹ שֶׁאֲנַחְנוּ עַצְמֵנוּ אָמַרְנוּ ("כְּפִי שֶׁנֶּאֱמַר"), אוֹ שֶׁשָּׁמַעְנוּ בֶּעָבָר אֶת הַצְּלִילִים הָאֵלּוּ ("תַּכְלֶ'ס"), הָאִינְטוֹנַצְיָה הַזֹּאת וְהַמִּילִּים הָאֵלּוּ הַמּוּכָּרוֹת כָּל כָּךְ ("אִם יוּרְשֶׁה לִי").

מֵילָא לִשְׁמוֹעַ אוֹ לְהַשְׁמִיעַ בְּגִיל 18 אֶת מִילוֹת הַפְּרֵידָה הַקְּלָאסִיּוֹת "זֶה לֹא אַתָּה, זוֹ אֲנִי", אֲבָל לְהִתְעַסֵּק בַּמִּשְׁפָּט הַזֶּה וּבְדוֹמָיו בְּגִילִים 30 עַד 40 פְּלוּס זֶה כְּבָר אֵינוֹ קְלִישָׁאִי, אֶלָּא פָּתֵטִי.

בְּשִׁבְחָהּ שֶׁל הַקְּלִישָׁאָה
("מַחְשָׁבוֹת עַל הֶעָתִיד עוֹשׂוֹת לִי דֶּזָ'ה-ווּ".
חָכָם צִינִי עַנְתִּיקָה)
הַמַּסְקָנוֹת הַפְּרָטִיּוֹת שֶׁלִּי לְגַבֵּי הַשִּׁימּוּשׁ הַמּוּגְבָּר בִּקְלִישָׁאוֹת ("וְאֶל תַּגִּידוּ אַחַר כָּךְ שֶׁלֹּא אָמַרְתִּי") קְשׁוּרוֹת בְּקֶשֶׁר יָשִׁיר לַקֶּשֶׁב הַפְּנִימִי וְהַחִיצוֹנִי שֶׁלָּנוּ וּבַהֲנָחוֹת שֶׁנַּעֲשָׂה לְעַצְמֵנוּ.
אִם נִהְיֶה עֵרִים לְמִינּוּנִים וְנִטְפָּח אֶת הַמּוֹדָעוֹת וְהָעֵרָנוּת לְשָׂפָה שֶׁל הַדִּיבּוּר, וְכַמּוּבָן נְשַׁכְלֵל אֶת הַהוּמוֹר הָעַצְמִי עֵקֶב שִׁימּוּשׁ יֶתֶר בְּחוֹמָרִים מִן הַמּוּכָן, נִגְלֶה שֶׁהַקְּלִישָׁאוֹת אֲפִילּוּ מְנַחֲמוֹת.

אִם רַק נוֹדֶה בִּפְנֵי עַצְמֵנוּ שֶׁמְּדוּבָּר בְּסוּג שֶׁל "הוֹנָאָה עַצְמִית בְּהַסְכָּמָה" וּבְעַצְלָנוּת מוֹחִית זְמַנִּית.
לְעִתִּים, עֵקֶב בְּעָיוֹת קֶשֶׁב וְ/אוֹ רִיכּוּז קַלּוּת עַד מְתוּנוֹת, מוֹחֵנוּ זָקוּק וְנִדְרָשׁ לְאֶתְנַחְתָּא מַחֲשַׁבְתִּית וּבְדֶרֶךְ לֵגִיטִימִית הוּא בּוֹרֵחַ אֶל הַפָּשׁוּט, אֶל הַמּוּכָן וְאֶל הַיָּדוּעַ, אֶל עוֹלָמוֹת מַטְבֵּעַ הַלָּשׁוֹן אוֹ אֶל הַסְּלֶנְגּ הַ"הָזוּי בָּרָמוֹת עַל", וְהֵם מְשַׁמְּשִׁים בְּעֶצֶם כְּקֶטַע קִישּׁוּר (לְעִתִּים מְבוֹרָךְ) לָעִנְיָין הַבָּא.
כֵּן, יֵשׁ כָּאן הַזְמָנָה בְּפֵירוּשׁ לְהַמְשִׁיךְ לְהִשְׁתַּמֵּשׁ בָּהֶן, אַךְ בְּמִינּוּן נָמוּךְ יוֹתֵר, בְּבַקָּשָׁה.

כָּל שֶׁנּוֹתַר לָנוּ הוּא לִזְכּוֹר שֶׁכָּל טֶקְסְט מִן הַמּוּכָן חֲבוּט מֵרוֹב שִׁימּוּשׁ שֶׁנֹּאמַר לָנוּ אוֹ עַל יָדֵינוּ, וְכָל קְלִישָׁאָה שְׁחוּקָה כְּכָל שֶׁתִּהְיֶה, הֵם "עַל הַדֶּרֶךְ" שִׁיטָה מְצוּיֶּנֶת לְהִתְחַמֵּק מִלּוֹמַר דְּבַר מָה אֲמִיתִּי, אִישִׁי אוֹ חוֹשְׂפָנִי, אוֹ מַשֶּׁהוּ שֶׁאֵינֶנּוּ מְעוּנְיָינִים לְשַׁתֵּף אוֹ לְפַתֵּחַ.
פָּשׁוּט נַזְכִּיר לְעַצְמֵנוּ שֶׁחַיֵּינוּ גַּם כָּכָה מְלֵאִים בְּסַבְּטֶקְסְט, גַּם כְּשֶׁאֵינֶנּוּ מְדַבְּרִים בִּקְלִישָׁאוֹת.
יֵשׁ צוֹרֶךְ בַּמִּשְׁנָה זְהִירוּת, מַמָּשׁ כְּמוֹ הַשְּׁאֵלָה-תְּשׁוּבָה הַיִּשְׂרְאֵלִית קְלָאסִית בְּמִפְגַּשׁ רְחוֹב מִקְרִי עִם חָבֵר רָחוֹק, הַמִּתְעַנְיֵין בִּשְׁלוֹמֵנוּ אַךְ מְצַפֶּה רַק לִתְשׁוּבָה חִיּוּבִית וְאוֹמֵר בִּנְשִׁימָה אַחַת: "מָה-הָעִנְיָינִים-הַכֹּל-טוֹב?", אוֹ כְּמוֹ תִּיקּוּן רְכִילוּת שְׁנִיּוֹת אַחֲרֵי הַהַכְפָּשָׁה: "אֲבָל הַהִיא יֵשׁ לָהּ רֹאשׁ עַל הַכְּתֵפַיִים" וְ"הַהוּא דַּוְוקָא בָּחוּר טוֹב, מִסְכֵּן".

בְּמִילִּים אֲחֵרוֹת, הַקְּלִישָׁאָה הִיא גַּם הַבְרָקָה שִׁיוּוּקִית מְעוּלָּה לִסְגּוֹר דִּיּוּנִים שֶׁלֹּא רָצִינוּ מִלְּכַתְּחִילָּה לְהִיכָּנֵס אֲלֵיהֶם (מַלְכַּת הַהַכְלָלוֹת: "כֵּן, כּוּלָּם חוֹלִים עַכְשָׁיו, זוֹ עוֹנַת מַעֲבָר"), וְהִיא הַדֶּרֶךְ הַקַּלָּה לֹא לְהַגִּיד דָּבָר וּבְכָל זֹאת לְהַשְׁמִיעַ ("לַחֲמוֹר לֹא מַרְאִים חֲצִי עֲבוֹדָה" בְּחָסוּת עֲמוּתַּת "הִנֵּה אָמַרְתִּי מַשֶּׁהוּ בְּכָל זֹאת"), וְכַמּוּבָן הִתְחַמְּקוּת מְעוּלָּה לֹא לְשַׁתֵּף בְּרִגְשׁוֹתֵינוּ הָאֲמִיתִּיִּים ("עֲזוֹב זֶה לֹא לַטֵּלֵפוֹן").
יַעֲנוּ (אוֹ "תַּכְלֶ'ס") – הַשְׁמָעַת קוֹל וְלֹא דֵּעָה.
לָכֵן, כְּדַאי לְנַצֵּל אֶת הַקְּלִישָׁאוֹת בְּאוֹפֶן פְּרָטִי-חִיּוּבִי בִּלְבַד וּבְמִינּוּנִים זְעִירִים, לְמָשָׁל כְּשֶׁהֵן מַגִּיעוֹת כְּקֶרֶשׁ הַצָּלָה וּמְגִיחוֹת בִּזְמַן מְנוּחַת הַמּוֹחַ מִלְּיַיצֵּר דְּבַר מָה חָדָשׁ.