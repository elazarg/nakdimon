הַסְּטָטִיסְטִיקוֹת הָאִישִׁיּוֹת שֶׁל שַׂחְקָנֵי הַ-NBA נִתְפָּסוֹת כָּאִינְדִּיקַצְיָה הֲכִי מְדוּיֶּקֶת לְרָמַת מִשְׂחֲקוֹ שֶׁל שַׂחְקָן וְאַף לְגוֹדֶל תְּרוּמָתוֹ לַקְּבוּצָה.
הַסְּטָטִיסְטִיקוֹת שֶׁרוּבֵּנוּ מִתְמַקְּדִים בָּהֶן הֵן הַנְּקוּדּוֹת, הָאַסִּיסְטִים, הָרִיבָּאוּנְדִּים, הַחֲטִיפוֹת, הַחֲסִימוֹת, הָאִיבּוּדִים וַאֲחוּזֵי הַקְּלִיעָה לְמִינֵיהֶם.
שְׁתַּיִים נוֹסָפוֹת שֶׁבּוֹלְטוֹת בְּשִׂיחַ הָעַכְבָּרִים הֵן מַדַּד הַפְּלוּס-מִינוּס וּמִדַּד הַיְּעִילוּת (PER), שֶׁלִּפְעָמִים מְיַיצְּגִים אֶת הַתְּרוּמָה שֶׁל שַׂחְקָן לַקְּבוּצָה.
הַסְּטָטִיסְטִיקוֹת עֲשׂוּיוֹת לְהַשְׁפִּיעַ גַּם עַל גּוֹבַהּ הַחוֹזֶה שֶׁהַשַּׂחְקָנִים מְקַבְּלִים, כְּשֶׁאַחַת מֵהַדּוּגְמָאוֹת הַבּוֹלְטוֹת לְכָךְ הִיא הַמּוּשָּׂג "עוֹנַת חוֹזָה" – עוֹנָה שֶׁבְּמַהֲלָכָהּ הַשַּׂחְקָן הַמְּדוּבָּר מְסַפֵּק שִׂיאִים סְטָטִיסְטִיִּים מִבְּחִינָה אִישִׁית, בִּידִיעָה שֶׁלָּרוֹב הוּא יְתוּגְמַל בְּחוֹזֶה מַרְשִׁים בְּהֶתְאֵם.

רוֹב הַסְּטָטִיסְטִיקוֹת הָאֵלֶּה מוֹפִיעוֹת חֲדָשׁוֹת לַבְּקָרִים בְּדַף הַסְּטָטִיסְטִיקָה הָרָגִיל שֶׁל הַמִּשְׂחָק ("בּוֹקְס סְקוֹר"), שֶׁמִּתְפַּרְסֵם בָּאֲתָרִים הַמְּסַקְּרִים אֶת הַמִּשְׂחָקִים.
הֵן בְּהֶחְלֵט יְכוֹלוֹת לְהָעִיד מַשֶּׁהוּ עַל שַׂחְקָן מְסוּיָּם, אַךְ לְעִתִּים דַּוְוקָא הַסְּטָטִיסְטִיקוֹת הַמִּתְקַדְּמוֹת, שֶׁלֹּא מוֹפִיעוֹת בַּבּוֹקְס סְקוֹר אוֹ בִּכְלָל מוֹפִיעוֹת בְּאוֹתָם אֲתָרִים, מְסוּגָּלוֹת לְלַמֵּד אוֹתָנוּ יוֹתֵר בִּמְדוּיָּק עַל רָמַת יְכוֹלְתּוֹ וּתְרוּמָתוֹ שֶׁל הַשַּׂחְקָן.
בְּטוּר זֶה אֲדַבֵּר עַל אַרְבַּע סְטָטִיסְטִיקוֹת מִתְקַדְּמוֹת כָּאֵלֶּה, שֶׁעֲשׂוּיוֹת לְלַמֵּד (וְאַף לְהַפְתִּיעַ) אוֹתָנוּ הָמוֹן.

מֶרְחַק רִיצָה מִצְטַבֵּר בְּמִשְׂחָק

כַּאֲשֶׁר מְנַסִּים לַחֲשׁוֹב עַל הַשַּׂחְקָן שֶׁרָץ הֲכִי הַרְבֵּה בַּמִּשְׂחָק, אֲנִי מַאֲמִין שֶׁלְּהַרְבֵּה מֵאִיתָּנוּ עוֹלֶה לְרֹאשׁ סְטֵף קֶרִי, שֶׁהַתְּנוּעָה הַבִּלְתִּי פּוֹסֶקֶת שֶׁלּוֹ עִם וּבְלִי הַכַּדּוּר עוֹשֶׂה שָׂמוֹת בְּרַחֲבֵי הַלִּיגָה.

אַךְ הָאֱמֶת הִיא שֶׁהוּא אֲפִילּוּ לֹא נִמְצָא בַּטּוֹפּ 10.
הַשַּׂחְקָנִים שֶׁמּוֹבִילִים אֶת הַלִּיגָה בַּקָּטֵגוֹרְיָה הַזּוֹ הֵם בְּרַאדְלִי בִּיל וּגְ'רוּ הוֹלִידֵיי, שֶׁרָצוּ 2.75 מָייְלִים לְמִשְׂחָק (כִּ-4.42 ק"מ).
הָעוּבְדָּה שֶׁשְּׁנֵיהֶם הֵם two way players עֲשׂוּיָה לָתֵת הֶסְבֵּר לַנָּתוּן הַזֶּה.
הֶסְבֵּר נוֹסָף הוּא שֶׁלַּמְרוֹת שֶׁבִּיל מְקוּטְלָג בְּעִיקָּר כְּקַלָּעִי, הוּא מַשִּׂיג אֶת רוֹב הַנְּקוּדּוֹת שֶׁלּוֹ מִתּוֹךְ הַצֶּבַע וְנֶחְשַׁב לְחוֹדֵר מְצוּיָּן – בְּדִיּוּק כְּמוֹ הוֹלִידֵיי.

רָאוּי לְצַיֵּין שֶׁבִּיל הָיָה הַנֶּשֶׁק הַהֶתְקֵפִי הָעִיקָּרִי שֶׁל הֲוִויזַארְדְּס וְשֶׁהוּא הַשַּׂחְקָן שֶׁשִּׁיחֵק הֲכִי הַרְבֵּה דַּקּוֹת בָּרְשִׁימָה הַזּוֹ (בְּיַחַד עִם פּוֹל ג'וֹרְג'), וְלָכֵן לְדַעְתִּי הַנָּתוּן שֶׁל הוֹלִידֵיי מְעַט מַרְשִׁים יוֹתֵר.
פּוֹל ג'וֹרְג', שֶׁבַּמָּקוֹם הַשְּׁלִישִׁי, נִמְצָא שָׁם כְּכָל הַנִּרְאֶה מֵאוֹתָהּ סִיבָּה, בְּעוֹד שֶׁבְּהֶמְשֵׁךְ הָרְשִׁימָה נִיתָּן לִמְצוֹא אֶת זָאק לַאבִין שֶׁהָיָה שַׂחְקַן הַהַתְקָפָה הַמֶּרְכָּזִי בְּשִׁיקָאגוֹ, אֶת בָּאדִי הִילְד, שֶׁהָיָה אַחַת הַסִּיבּוֹת לְכָךְ שֶׁסַּקְרָמֶנְטוֹ הָייְתָה קְבוּצַת הַתְקָפַת הַמַּעֲבָר הַטּוֹבָה בַּלִּיגָה (וְהוּא בְּעַצְמוֹ נֶהֱנָה מִכָּךְ), וְאֶת מְקוֹלוֹם וְרִיצַ'רְדְסוֹן שֶׁהֵם קְלָעִים מְצוּיָּנִים שֶׁמְּרִיצִים בִּשְׁבִילָם הֲמוֹן תַּרְגִּילֵי קְלָעִים וְהֶנְד-אוֹף שֶׁדּוֹרְשִׁים מֵהֶם לָרוּץ הַרְבֵּה.
בַּעֲשִׂירִיָּיה רִאשׁוֹנָה נִיתָּן גַּם לִמְצוֹא אֶת טוֹבָּיָּאס הָאָרִיס, בְּרַנְדּוֹן אִינְגְּרָם וְקֵייְל קוֹזְמָה, שֶׁאוּלַי לֹא קוֹפְצִים בָּרֹאשׁ כְּשַׂחְקָנִים שֶׁרָצִים כָּל כָּךְ הַרְבֵּה, אַךְ הַמְּצִיאוּת מַרְאָה אַחֶרֶת.
תִּהְיֶינָה הַסִּיבּוֹת בַּאֲשֶׁר תִּהְיֶינָה, הַשַּׂחְקָנִים הָאֵלּוּ נִמְצָאִים בָּרְשִׁימָה הַזּוֹ קוֹדֶם כָּל בִּזְכוּת הַשְׁקָעָתָם הַרְבֵּה עַל הַפַּרְקֵט.

נ.ב.
– כְּמוֹ שֶׁצִּייַּנְתִּי קוֹדֶם, סַטֵּף קְרִי וְאַף קְלֵיי תּוֹמְפְּסוֹן, שֶׁמְּדוֹרָגִים בִּמְקוֹמוֹת 19 וְ-20 בְּהַתְאָמָה, מוּכָּרִים כְּשַׂחְקָנִים שֶׁנָּעִים הָמוֹן בְּמַהֲלַךְ הַמִּשְׂחָק, אַךְ הֵם אֵינָם נִמְצָאִים בַּצַּמֶּרֶת מִכֵּיוָון שֶׁשִּׁיחֲקוּ מַשְׁמָעוּתִית פָּחוֹת דַּקּוֹת מִכָּל מִי שֶׁמּוֹפִיעַ בָּרְשִׁימָה, וּבְנוֹסָף לְכָךְ, שִׂיחֲקוּ עִם אֶחָד בַּשֵּׁם קֶוִוין דּוּרַאנְט, שֶׁאִיפְשֵׁר לָהֶם לָנוּחַ מְעַט בַּהַתְקָפָה.

חֲסִימוֹת שֶׁמּוֹבִילוֹת לִנְקוּדּוֹת

חֲסִימוֹת שֶׁמּוֹבִילוֹת לִנְקוּדּוֹת (Screen assist) הֵן חֲסִימוֹת שֶׁהַשַּׂחְקָן מְבַצֵּעַ עַל שַׂחְקַן הַיְּרִיבָה שֶׁשּׁוֹמֵר עַל מוֹבִיל הַכַּדּוּר, בִּכְדֵי לְאַפְשֵׁר לוֹ חוֹפֶשׁ לִזְרוֹק אוֹ לַחְדּוֹר לַסַּל.
הַחֲסִימוֹת הָאֵלּוּ תּוֹרְמוֹת רַבּוֹת לְהַתְקָפַת הַקְּבוּצָה, אַךְ מִי שֶׁמְּבַצֵּעַ אֶת אוֹתָן חֲסִימוֹת לֹא תָּמִיד זוֹכֶה לַקְּרֵדִיט הָרָאוּי, כִּי הֵן לֹא נִרְשָׁמוֹת בַּבּוֹקְס סְקוֹר.

חֲסִימָה כְּזוֹ אֵינָהּ נֶחְשֶׁבֶת לְאָסִיסְט, לַמְרוֹת שֶׁבְּדִיּוּק כְּמוֹ אָסִיסְט, הַמַּטָּרָה שֶׁלָּהּ הִיא לַעֲזוֹר לְשַׂחְקָן אַחֵר לְהַגִּיעַ לְמַצָּב קְלִיעָה, וְלָכֵן שַׂחְקָן כְּמוֹ רוּדִי גּוֹבֵר, שֶׁמּוֹסֵר מְעַט אַסִּיסְטִים, נִתְפַּס כְּשַׂחְקָן עִם תְּרוּמָה לֹא מַמָּשׁ גְּדוֹלָה בַּחֵלֶק הַהֶתְקֵפִי.
עִם זֹאת, הוּא מוֹבִיל אֶת הַלִּיגָה עִם 6 חֲסִימוֹת כָּאֵלֶּה לְמִשְׂחָק, שֶׁמְּתוּרְגָּמוֹת לְ- 13.8 נְקוּדּוֹת! שׁוּב נַזְכִּיר, כָּל אַחַת מִ-6 הַחֲסִימוֹת הָאֵלּוּ מוֹבִילָה לְסַלִּי שָׂדֶה שֶׁל יוּטָה.
הַשַּׂחְקָן הַשָּׁנִי בָּרְשִׁימָה הוּא קוֹדִי זֶלֶר, שֶׁיָּדוּעַ כְּגָבוֹהַּ פִּיקֶנְרוֹל מְעוּלֶּה, וְאַחַת מֵהַסִּיבּוֹת לְכָךְ הִיא הָעוּבְדָּה שֶׁהוּא מְבַצֵּעַ חֲסִימוֹת מְעוּלּוֹת לְמוֹבִילֵי הַכַּדּוּר שֶׁבִּקְבוּצָתוֹ, כְּפִי שֶׁהַנָּתוּן הַזֶּה מֵעִיד.

שֵׁמוֹת נוֹסָפִים וּמַפְתִּיעִים שֶׁנִּיתָּן לִמְצוֹא בִּרְשִׁימָה זוֹ הֵם טְרִיסְטָן תּוֹמְפְּסוֹן וְגָ'רַט אֵלֶן, שֶׁלֹּא יְדוּעִים כִּגְבוֹהִים חֲזָקִים בִּמְיוּחָד, וּבְכָל זֹאת מְיַיצְּרִים מִסְפָּר לֹא מְבוּטָּל שֶׁל נְקוּדּוֹת בְּאֶמְצָעוּת הַחֲסִימוֹת הַלָּלוּ.
חֵלֶק מֵהַשַּׂחְקָנִים בָּרְשִׁימָה מְיַיצְּרִים אֶת הָ"אַסִּיסְטִים" הָאֵלּוּ בִּזְכוּת כּוֹחָם הַפִיזִי, חֶלְקָם בְּאֶמְצָעוּת כּוֹחַ "הַמְּשִׁיכָה" שֶׁלָּהֶם כְּכוֹכָבִים שֶׁתּוֹפְסִים אֶת תְּשׂוּמֶת הַלֵּב שֶׁל הַהֲגָנָה (כְּמוֹ אַמְבִּיד וְיוֹקֵיץ') וְחֶלְקָם עוֹשִׂים זֹאת בְּאֶמְצָעוּת קְשִׁיחוּת רַבָּה.
הַמְּשׁוּתָּף לְכוּלָּם הוּא שֶׁהֵם שָׂמִים אֶת הַגּוּף שֶׁלָּהֶם בִּכְדֵי לַעֲזוֹר לִקְבוּצוֹתֵיהֶם לְהַשִּׂיג נְקוּדּוֹת מִבְּלִי לָגַעַת בְּכַדּוּר, וְעַל כָּךְ תְּרוּמָתָם לִקְבוּצוֹתֵיהֶם גְּדוֹלָה מִשֶּׁחוֹשְׁבִים.

סְחִיטַת עֲבֵירוֹת תּוֹקֶף

אֶחָד מֵהַפָּרָמֶטְרִים שֶׁהוֹפְכִים שַׂחְקָן לְשַׂחְקַן הֲגָנָה טוֹב הוּא הַנְּכוֹנוּת שֶׁלּוֹ לְהַקְרִיב אֶת גּוּפוֹ לְטוֹבַת הַקְּבוּצָה, אוֹ בְּמִילִּים אֲחֵרוֹת, לְהִימָּצֵא בְּלֹא מְעַט קְרָבוֹת פִיזִיִּים לֹא פְּשׁוּטִים בְּמַהֲלַךְ הַמִּשְׂחָק.
בְּעוֹד שֶׁבְּדֶרֶךְ כְּלָל הֲגָנָה עַל הַטַּבַּעַת אוֹ עַל שְׁלָשׁוֹת מֵהַפֵּרִימֶטֶר בְּצוּרָה יְעִילָה נֶחֱשָׁבוֹת בְּצֶדֶק לְאִינְדִּיקַצְיָה עַל טִיב הַהֲגָנָה שֶׁל שַׂחְקָן מְסוּיָּם, יֵשׁ שַׂחְקָנִים שֶׁאֵינָם נֶחֱשָׁבִים שַׂחְקָנֵי הֲגָנָה גְּדוֹלִים אַךְ מַקְרִיבִים אֶת גּוּפָם בַּצַּד הָאָפוֹר שֶׁל הַמִּגְרָשׁ בְּצוּרָה מְעַט שׁוֹנָה, שֶׁתּוֹרֶמֶת לֹא פָּחוֹת.

סְחִיטַת עֲבֵירַת תּוֹקֶף אֵינָהּ עִנְיָין שֶׁל מָה בְּכָךְ.
דְּרוּשִׁים מִיקּוּם נָכוֹן, תִּזְמוּן מְדוּיָּק וּבְעִיקָּר הַרְבֵּה אוֹמֶץ.
הַשַּׂחְקָן שֶׁהוֹבִיל אֶת הַלִּיגָה בְּגָאוֹן בָּעוֹנָה שֶׁעָבְרָה הוּא לֹא אַחֵר מֵאַרְסָן אִילִיאָסוֹבָה, עִם לֹא פָּחוֹת מְ- 50 סְחִיטוֹת עֲבֵירוֹת תּוֹקֵף בְּמַהֲלַךְ הָעוֹנָה הַחוֹלֶפֶת.
לְמַעֲשֶׂה, אִילִיאָסוֹבָה נִמְצָא בַּטּוֹפּ שֶׁל הַקָּטֵגוֹרְיָה הַזּוֹ בַּשָּׁנִים הָאַחֲרוֹנוֹת, וְהָפַךְ לִהְיוֹת מוּמְחֶה שֶׁל מַמָּשׁ בִּסְחִיטַת עֲבֵירוֹת תּוֹקֶף.

מַהֲלָכִים מִסּוּג זֶה מְיַיצְּרִים לֹא מְעַט דְּבָרִים חִיּוּבִיִּים לַקְּבוּצָה.
הֵם מַשִּׂיגִים עֲצִירָה הֲגַנָּתִית לְכָל דָּבָר, כּוֹפִים אִיבּוּד וּמְתַסְכְּלִים אֶת הַיְּרִיבָה, וּמְסוּגָּלִים אַף לְדַרְבֵּן אֶת חַבְרֵי הַקְּבוּצָה וְלִיצוֹר מוֹמֶנְטוּם.

בַּמְּקוֹמוֹת הָרִאשׁוֹנִים נִיתָּן לִמְצוֹא עוֹד שְׁנֵי שַׂחְקָנִים שֶׁלֹּא יְדוּעִים בִּיכוֹלוֹתֵיהֶם הַהֲגַנָּתִיּוֹת, בְּלֵייְק גְּרִיפִין וְקַמְבָּה ווֹקֶר, אַךְ מוֹצְאִים דֶּרֶךְ אַחֶרֶת לִתְרוֹם בַּפָּן הַהֲגָנָתִי.
טָאקֶר, שֶׁיָּדוּעַ כְּשַׂחְקַן הֲגָנָה מְעוּלֶּה שֶׁנֶּאֱלַץ לְהִתְמוֹדֵד עִם שַׂחְקָנִים גְּדוֹלִים מִמֶּנּוּ פִיזִית בְּלֹא מְעַט עֲרָבִים, הוּא שֵׁם שֶׁלֹּא מַמָּשׁ מַפְתִּיעַ לִרְאוֹת שָׁם.
גַּם תֶּ'דֶאוּס יַאנְג, שֶׁלְּדַעַת רַבִּים הָיָה הָעוֹגֶן הַהֲגַנָּתִי הָאֲמִיתִּי שֶׁל הָפֶּייְסֵרְס הָעוֹנָה, הוּא שַׂחְקָן שֶׁנּוֹתֵן אֶת הַגּוּף שֶׁלּוֹ בַּצַּד הַהֲגַנָּתִי בְּאוֹפֶן עִקְבִי.
וְלָרַאפְּטוֹרְס יֵשׁ שְׁנֵי נְצִיגִים בָּרְשִׁימָה שֶׁגַּם הֵם לֹא קוֹטְלֵי קָנִים בַּצַּד הַהֲגָנָתִי, מַארְק גָּאסוֹל וְקֵייְל לָאוּרִי, כְּשֶׁלָּאוּרִי הוֹבִיל בַּקָּטֵגוֹרְיָה הַזּוֹ בַּפְּלֶייְאוֹף הָאַחֲרוֹן.

בּוֹקְס אָאוּט

לְאוֹרֶךְ הַהִיסְטוֹרְיָה, שַׂחְקָן הָיָה נֶחֱשָׁב לְרִיבָּאוּנְדָּר טוֹב אִם הֶעֱמִיד מִסְפְּרֵי רִיבָּאוּנְדִּים שֶׁמְּגַבִּים אֶת זֶה, אַךְ הַבְּעָיָה עִם הַמִּסְפָּרִים הַיְּבֵשִׁים הִיא שֶׁהֵם לֹא תָּמִיד מְסַפְּרִים אֶת הַסִּיפּוּר הַמָּלֵא.
אֶחָד מֵהַשַּׂחְקָנִים שֶׁיְּכוֹלִים לְהָעִיד עַל כָּךְ הוּא בְּרוּק לוֹפֶּז, שֶׁמִּסְפְּרֵי הָרִיבָּאוּנְדִּים שֶׁלּוֹ הָיוּ נְמוּכִים לְמַדַּי (דּוֹרַג בַּמָּקוֹם הַ-89 בִּלְבַד בְּרִיבָּאוּנְדִּים לְמִשְׂחָק עִם 4.9 לְמִשְׂחָק), וּבְעִקְבוֹת כָּךְ נֶחֱשָׁב לְרִיבָּאוֹנְדֶּר דֵּי חַלָּשׁ.
אַךְ הַהֶפֶךְ הוּא הַנָּכוֹן.

בּוֹקְס אָאוּט מוּצְלָח מוּגְדָּר כַּחֲסִימָה שֶׁבִּזְכוּתָהּ אֶחָד מִשַּׂחְקָנֵי הַקְּבוּצָה שֶׁל הַשַּׂחְקָן אוֹ הַשַּׂחְקָן עַצְמוֹ זָכוּ בְּרִיבָּאוּנְד.
בְּרוּק מְדוֹרָג בַּמָּקוֹם הָעֲשִׂירִי בְּמִסְפַּר הַבּוֹקְס אַאוּטִים הַמּוּצְלָחִים לַמִּשְׂחָק, כַּאֲשֶׁר בַּצַּד הַהֲגָנָתִי הוּא מְדוֹרָג בַּמָּקוֹם הַשְּׁלִישִׁי בַּקָּטֵגוֹרְיָה הַזּוֹ עִם לֹא פָּחוֹת מִ-7.2 לְמִשְׂחָק.
כְּלוֹמַר בִּזְכוּת בְּרוּק לוֹפֶּז, מִילְווֹקִי מְנַצַּחַת בְּ-7.2 מַאֲבָקִים עַל כַּדּוּר חוֹזֵר בַּהֲגָנָה.

שָׁם בּוֹלֵט שֶׁנֶּעְדָּר מֵרְשִׁימַת מוֹבִילֵי הַבּוֹקְס אָאוּט בְּאוֹפֶן מַפְתִּיעַ הוּא אֶנְדְּרֶה דְּרָאמוֹנְד, שֶׁהוֹבִיל אֶת הַלִּיגָה בָּעוֹנָה שֶׁעָבְרָה עִם 15.6 רִיבָּאוּנְדִּים לְמִשְׂחָק.
אֶת הַלִּיגָה מוֹבִיל לָמַרְקוּס אוֹלְדְּרִיג', שֶׁנֶּחֱשָׁב לְרִיבָּאוֹנְדֶּר לֹא רַע אַךְ גַּם לֹא מַדְהִים, וְהַנְּתוּנִים הַלָּלוּ מַרְאִים שֶׁהוּא אֲפִילּוּ טוֹב וְתוֹרֵם יוֹתֵר מִמָּה שֶׁהַמִּסְפָּרִים הַיְּבֵשִׁים מַרְאִים בַּפָּן הַזֶּה שֶׁל הַמִּשְׂחָק.
בַּטּוֹפּ נִיתָּן לִמְצוֹא גַּם אֶת סְטִיבֶן אָדַאמְס, שֶׁהָיָה לוֹ חֵלֶק לֹא מְבוּטָּל בָּעוֹנוֹת הַטְּרִיפֶּל דָּאבֵּל שֶׁל וֶוסְטבְּרוּק, וּלְטַעְמִי הָעוֹנָה לְלֹא וֶוסְטבְּרוּק, יְמוּקָּם בַּטּוֹפּ שֶׁל הַלִּיגָה גַּם בְּכַמּוּת הַכַּדּוּרִים הַחוֹזְרִים.
לֹא בִּכְדֵי בּוֹקְס אָאוּט הוּא אֶחָד מֵהַיְּסוֹדוֹת הַבְּסִיסִיִּים שֶׁכִּמְעַט כָּל מְאַמֵּן כַּדּוּרְסַל מְלַמֵּד אֶת שַׂחְקָנָיו, וְהוּא בְּהֶחְלֵט מַהֲלָךְ שֶׁמֵּעִיד עַל הַקִּרְבָה (תְּרוּמָה לַקְּבוּצָה עַל חֶשְׁבּוֹן נִיפּוּחַ מִסְפָּרִים אִישִׁיִּים) וּמְסוּגָּל לְהוֹבִיל לְכַדּוּרְסַל מְנַצֵּחַ.

*כָּל הַנְּתוּנִים נְכוֹנִים לָעוֹנָה הַסְּדִירָה שֶׁל 2018/19.
