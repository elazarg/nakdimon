מוֹתָר הָאָדָם: מַדְּעָנֵי מְכוֹן וַיְצְמָן מָצְאוּ מָה מְיוּחָד בְּמוֹחַ הָאָדָם
מְכוֹן וַיְצְמָן
יָנוּאָר 23, 2019
16 תְּגוּבוֹת
מַדְּעָנֵי מְכוֹן וַיְצְמָן לְמַדָּע הֶרְאוּ בָּאַחֲרוֹנָה כִּי הַקִּידּוּד הַעֲצַבִּי בְּמוֹחוֹתֵיהֶם שֶׁל פְּרִימָטִים הָלַךְ וְהִתְיַיעֵל – אַךְ בּוֹ-בַּזְּמַן נֶהֱפַךְ לְחָסִין פָּחוֹת לִשְׁגִיאוֹת.
הַחוֹקְרִים מְשַׁעֲרִים כִּי מִמְצָאִים אֵלֶּה עֲשׂוּיִים לְהַסְבִּיר נְטִיָּיה לִפְּסִיכוֹפָּתוֹלוֹגְיוֹת מִסּוּגִים שׁוֹנִים בִּבְנֵי אָדָם – מֵהַפְרָעוֹת קֶשֶׁב, חֲרָדָה וְדִיכָּאוֹן וְעַד אוֹטִיזְם.
מִמְצָאִים אֵלֶּה הִתְפַּרְסְמוּ בִּכְתַב-הָעֵת הַמַּדָּעִי Cell

הָעַיִן וַעֲצַבִּי הָרְאִיָּה בִּקְלִיפַּת הַמּוֹחַ.
אִיּוּר: shutterstock
מֵאָז הַמְצָאָתָן בַּמֵּאָה הַ-18, פּוֹעֲלוֹת מְכוֹנוֹת הַכְּבִיסָה לְפִי אוֹתוֹ עִיקָּרוֹן בְּסִיסִי: תּוֹף הַמִּסְתּוֹבֵב בִּמְהִירוּת וּמְאַפְשֵׁר שְׁטִיפָה וּסְחִיטָה שֶׁל בְּגָדִים.
לְאוֹרֶךְ הַשָּׁנִים נוֹסְפוּ לִמְכוֹנוֹת אֵלֶּה פוּנְקְצִיּוֹת שׁוֹנוֹת – מִתּוֹכְנִיּוֹת כְּבִיסָה לִבְגָדִים עֲדִינִים וְעַד חִיבּוּר לָאִינְטֶרְנֵט – אַךְ אוֹרֶךְ חַיֵּיהֶן רַק הִתְקַצֵּר, כַּמּוּת הַתַּקָּלוֹת גָּדְלָה וְהַתַּחְזוּקָה הִתְיַיקְּרָה.
הָאֵם בְּדוֹמֶה לָאֵבוֹלוּצְיָה הַתַּעֲשִׂיָּיתִית שֶׁל מְכוֹנוֹת הַכְּבִיסָה וְשֶׁל מוּצָרִים רַבִּים אֲחֵרִים, גַּם הָאֵבוֹלוּצְיָה הַבִּיּוֹלוֹגִית יָצְרָה מוֹחַ אֱנוֹשִׁי מוּרְכָּב וּמְשׁוּכְלָל, אַךְ חָשׂוּף יוֹתֵר לִפְגָמִים וּלְקִלְקוּלִים?
יָדוּעַ כִּי קְלִיפַּת הַמּוֹחַ הַקֶּדֶם-מִצְחִית שֶׁל בְּנֵי אָדָם גְּדוֹלָה יוֹתֵר וּמְכִילָה יוֹתֵר תָּאֵי עָצָב מֵאֲשֶׁר קְלִיפַּת הַמּוֹחַ שֶׁל פְּרִימָטִים אֲחֵרִים.
בִּקְבוּצַת הַמֶּחְקָר שֶׁל פְּרוֹפ' רוֹנִּי פָּז מֵהַמַּחְלָקָה לְנוֹיְרוֹבִּיּוֹלוֹגְיָה שִׁיעֲרוּ כִּי מִלְּבַד הֶבְדֵּלִים אַנְטוֹמִיִּים אֵלֶּה, קַיָּימִים גַּם הֶבְדֵּלִים בַּקִּידּוּד הָעֲצַבִּי.
"אֲנַחְנוּ יוֹדְעִים שֶׁיֵּשׁ הֶבְדֵּלִים בַּ'חוֹמְרָה', כְּלוֹמַר הֶבְדֵּלִים אַנְטוֹמִיִּים בַּמּוֹחַ בֵּין מִינִים שׁוֹנִים, אֲבָל עַד כֹּה לֹא יָדַעְנוּ לְהַגִּיד אִם יֵשׁ גַּם הֶבְדֵּלִים בַּ'תּוֹכְנָה' – בָּאוֹפֶן שֶׁבּוֹ תָּאֵי הָעֶצֶב מְתַקְשְׁרִים וּמְקוֹדְדִים מֵידָע", אוֹמֵר פְּרוֹפ' פָּז.

הַחוֹקְרִים גִּילּוּ כִּי הַקִּידּוּד הָעֲצַבִּי בִּקְלִיפַּת הַמּוֹחַ יָעִיל יוֹתֵר מֵאֲשֶׁר בְּאָמִיגְדָּלָה בִּבְנֵי אָדָם (שׁוּרָה עֶלְיוֹנָה) וּבְקוֹפִים (שׁוּרָה תַּחְתּוֹנָה).
הַקִּידּוּד הָעֲצַבִּי בִּשְׁנֵי אֲזוֹרֵי מוֹחַ אֵלֶּה יָעִיל יוֹתֵר בִּבְנֵי אָדָם, אַךְ חָסִין פָּחוֹת בִּפְנֵי שְׁגִיאוֹת

כְּדֵי לִבְדּוֹק אֶת הַהַשְׁעָרָה, פִּיתֵּחַ רָבִיב פְּרִילוֹק, תַּלְמִיד מֶחְקָר בִּקְבוּצָתוֹ שֶׁל פְּרוֹפ' פָּז, מִבְחָן לִמְדִידַת יְעִילוּת הַקּוֹד הָעֲצַבִּי, הַבּוֹדֵק כַּמָּה מֵידָע יָכוֹל לְהַעֲבִיר תָּא עָצָב בּוֹדֵד.
"תִּקְשׁוֹרֶת יְעִילָה הִיא כְּזוֹ הַמִּשְׁתַּמֶּשֶׁת בְּכַמָּה שֶׁפָּחוֹת אֵנֶרְגִּיָּה לְהַעֲבָרַת מֶסֶר מוּרְכָּב כְּכָל הָאֶפְשָׁר; לְהַעֲבִיר הוֹדָעָה מוּרְכֶּבֶת בְּכַמָּה שֶׁפָּחוֹת מִלִּים", מַסְבִּיר פְּרִילוֹק.
"בְּהֶתְאֵם לְכָךְ, הַמַּדָּד שֶׁפִּיתַּחְנוּ בּוֹדֵק אֶת יְעִילוּת הַקִּידּוּד וְהַשִּׁידּוּר שֶׁל אוֹתוֹת חַשְׁמַלִּיִּים בְּתָא עָצָב".
בַּהֶמְשֵׁךְ, הִקְלִיטוּ הַחוֹקְרִים אֶת הַפְּעִילוּת הַמּוֹחִית בִּבְנֵי אָדָם וּבְקוּפֵי מָקוֹק בִּשְׁנֵי אֲזוֹרִים – בִּקְלִיפַּת הַמּוֹחַ הַקֶּדֶם-מִצְחִית אֲשֶׁר אַחְרָאִית עַל תִּפְקוּדִים גְּבוֹהִים הַמְּאַפְשְׁרִים קַבָּלַת הַחְלָטוֹת וַחֲשִׁיבָה רַצְיוֹנָלִית, וּבָאָמִיגְדָּלָה – אֵזוֹר מוּקְדָּם יוֹתֵר אֵבוֹלוּצְיוֹנִית שֶׁאַחְרַאי לִתְגוּבוֹת הִישָּׂרְדוּתִיּוֹת וְרִגְשִׁיּוּת.
מְדִידַת הַפְּעִילוּת הַמּוֹחִית בִּבְנֵי אָדָם הִתְאַפְשְׁרָה בִּזְכוּת שִׁיתּוּף פְּעוּלָּה עִם פְּרוֹפ' יִצְחָק פְרִיד, מְנַתֵּחַ מוֹחַ בַּמֶּרְכָּז הָרְפוּאִי תֵּל-אָבִיב עַל-שָׁם סוֹרַאסְקִי (אִיכִילוֹב) וּבַמֶּרְכָּז הָרְפוּאִי שֶׁל אוּנִיבֶרְסִיטַת קָלִיפוֹרְנִיָּה בְּלוֹס אַנְגֵּ'לֶס עַל-שֵׁם רוֹנַלְד רֵיְיגְן.
אוֹמֵר פְּרוֹפ' פְרִיד: "הַמֶּחְקָר מְבוּסָּס עַל רִישּׁוּמִים נְדִירִים מִמּוֹחַ הָאָדָם שֶׁהִתְקַבְּלוּ מֵחוֹלִים עֵרִים וּמְתַפְקְדִים בְּמַצָּבִים רְפוּאִיִּים מְיוּחָדִים הַדּוֹרְשִׁים הַחְדָּרַת אֵלֶקְטְרוֹדוֹת לְעוֹמֶק הַמּוֹחַ".
בַּמֶּחְקָר הִשְׁתַּתְּפוּ גַּם ד"ר הָגָר גֶּלְבֵּרְד-שָׂגִיב מֵאוּנִיבֶרְסִיטַת תֵּל-אָבִיב וד"ר יוֹאָב כְּפִיר, תַּלְמִיד מֶחְקָר דְּאָז בִּקְבוּצָתוֹ שֶׁל פְּרוֹפ' פָּז.

הַחוֹקְרִים גִּילּוּ כִּי הַקִּידּוּד הָעֲצַבִּי בִּקְלִיפַּת הַמּוֹחַ הַקֶּדֶם-מִצְחִית יָעִיל יוֹתֵר מֵאֲשֶׁר בָּאֵזוֹר הַמּוֹחִי הַקָּדוּם יוֹתֵר, הָאָמִיגְדָּלָה, הֵן בִּבְנֵי אָדָם וְהֵן בְּקוֹפִים.
כְּמוֹ כֵן הַקִּידּוּד הָעֲצַבִּי בִּשְׁנֵי אֲזוֹרֵי הַמּוֹחַ בִּבְנֵי אָדָם הָיָה יָעִיל יוֹתֵר מֵאֲשֶׁר בַּאֲזוֹרִים אֵלֶּה בְּקוֹפִים.
עִם זֹאת, הַחוֹקְרִים גִּילּוּ כִּי כְּכָל שֶׁיְּעִילוּת הַקּוֹד הָעֲצַבִּי הָיְיתָה גְּבוֹהָה יוֹתֵר, הַחֲסִינוּת לִשְׁגִיאוֹת הָיְיתָה נְמוּכָה יוֹתֵר.
כָּךְ לְמָשָׁל הַקּוֹד הָעֲצַבִּי בָּאָמִיגְדָּלָה בַּקּוֹפִים הָיָה חָסִין יוֹתֵר לִשְׁגִיאוֹת מֵאֲשֶׁר בִּבְנֵי אָדָם.
"הָאָמִיגְדָּלָה אַחְרָאִית עַל הִישָּׂרְדוּת.
כְּמוֹ מְכוֹנַת הַכְּבִיסָה שֶׁל פַּעַם הִיא לֹא צְרִיכָה לִהְיוֹת סוּפֶּר-מְתוּחְכֶּמֶת, אֲבָל אָסוּר לָהּ לִטְעוֹת וְאָסוּר לָהּ לְהִיכָּשֵׁל בְּזִיהוּי אִיּוּמִים.
כְּשֶׁהִיא רוֹאָה אַרְיֵה, הִיא צְרִיכָה לָדַעַת שֶׁזֶּה אַרְיֵה וּלְהַעֲבִיר אֶת הַמֶּסֶר בִּמְהִירוּת וּבְעוֹצְמָה", מַסְבִּיר פְּרוֹפ' פָּז.
"אִם הַקּוֹד הָעֲצַבִּי בָּאָמִיגְדָּלָה בִּבְנֵי אָדָם מוֹעֵד יוֹתֵר לִשְׁגִיאוֹת עֲלוּלוֹת לְהִיוָּוצֵר תְּגוּבוֹת הִישָּׂרְדוּתִיּוֹת גַּם לַסִּיטוּאַצְיוֹת שֶׁאֵינָן מְסַכְּנוֹת חַיִּים – בְּדוֹמָה לְמָה שֶׁאֲנַחְנוּ מַכִּירִים לְמָשָׁל מֵהַפְרָעוֹת חֲרָדָה וּפוֹסְט-טְרָאוּמָה".
הָאָמִיגְדָּלָה וּקְשָׁרֶיהָ עִם אֲזוֹרֵי מוֹחַ אֲחֵרִים אָכֵן יְדוּעִים כְּשַׂחְקָנִים מֶרְכָּזִיִּים בִּפְּסִיכוֹפָּתוֹלוֹגְיוֹת מִסּוּגִים שׁוֹנִים.
הַאִם זֶהוּ הַמְּחִיר שֶׁאָנוּ מְשַׁלְּמִים עַל הַתִּחְכּוּם וְהַיְּצִירָתִיּוֹת שֶׁל הַמּוֹחַ הָאֱנוֹשִׁי?

"לִכְאוֹרָה אֶפְשָׁר הָיָה לְתַכְנֵן מַעֲרֶכֶת שֶׁהִיא גַּם חֲסִינָה וְגַם יְעִילָה", אוֹמֵר פְּרִילוֹק, "אַךְ יִיתָּכֵן שֶׁבַּמַּעֲרֶכֶת רַב-מְמַדִּית מוּרְכֶּבֶת כְּמוֹ הַמּוֹחַ, מִשְׂחַק סְכוּם-אֶפֶס בֵּין יְעִילוּת לַחֲסִינוּת הוּא בִּלְתִּי נִמְנָע.
הָאֵבוֹלוּצְיָה נִיסְּתָה לְיַיצֵּר מַעֲרֶכֶת יְעִילָה יוֹתֵר וְשִׁילְּמָה עַל זֶה בְּמַעֲרֶכֶת חֲסִינָה פָּחוֹת לְטָעוּיוֹת".
בְּמֶחְקָרִים עֲתִידִיִּים צְפוּיִים הַמַּדְּעָנִים לִבְדּוֹק לֹא רַק אֶת פּוֹטֶנְצְיָאל הַעֲבָרַת הַמֵּידָע שֶׁל תָּאֵי הָעֶצֶב אֶלָּא גַּם אֶת הַעֲבָרַת הַמֵּידָע בְּפוֹעַל בְּמַצָּבִים שׁוֹנִים.
לְשֵׁם כָּךְ הֵם מְתַכְנְנִים לִבְדּוֹק אֶת הַקִּידּוּד הָעֲצַבִּי בָּאֲזוֹרִים הַשּׁוֹנִים תּוֹךְ כְּדֵי מַטָּלוֹת לְמִידָה מִסּוּגִים שׁוֹנִים, עִם דָּגֵשׁ עַל הִתְנַהֲגוּיוֹת מוֹדֵל לְהַפְרָעוֹת פְּסִיכִיאַטְרִיּוֹת שׁוֹנוֹת.
אוֹמֵר פְּרוֹפ' פְרִיד: "הַהִזְדַּמְּנוּת לְהַשְׁווֹת רִישּׁוּמִים בְּרָמַת תָּא הָעֶצֶב הַבּוֹדֵד בֵּין בְּנֵי אָדָם לְקוֹפִים הִיא פְּרִיצַת דֶּרֶךְ בִּיכוֹלְתֵּנוּ לַחֲקוֹר אֶת יִיחוּדוֹ שֶׁל הַמּוֹחַ הָאֱנוֹשִׁי".
פְּרוֹפ' פָּז מוֹסִיף: "שְׁאֵלָה בְּסִיסִית בְּאֵבוֹלוּצְיָה, בְּמַדְּעֵי הַמּוֹחַ, בִּפְּסִיכוֹלוֹגְיָה וּבְדִיסְצִיפְּלִינוֹת מַדָּעִיּוֹת אֲחֵרוֹת, הִיא מָה מוֹתָר הָאָדָם מִפְּרִימָטִים אֲחֵרִים? מַדּוּעַ, מִצַּד אֶחָד, יֵשׁ לִבְנֵי אָדָם יְכוֹלוֹת קוֹגְנִיטִיבִיּוֹת מְשׁוּפָּרוֹת וִיכוֹלוֹת לְמִידָּה וְהַתְאָמָה לִסְבִיבוֹת חֲדָשׁוֹת, וּמִצַּד שֵׁנִי נְטִיָּיה לְהַפְרָעוֹת חֲרָדָה, דִּיכָּאוֹן וְהַפְרָעוֹת נַפְשִׁיּוֹת אֲחֵרוֹת? בְּמֶחְקָר זֶה הֶרְאֵינוּ כִּי אֵלֶּה עֲשׂוּיִים לִהְיוֹת שְׁנֵי הַצְּדָדִים שֶׁל אוֹתוֹ הַמַּטְבֵּעַ".
