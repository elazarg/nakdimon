"לַהֲרוֹג אֶת אִיב" הִיא סִדְרָה דֵּי פְּסִיכִית בָּאוֹפֶן הֲכִי טוֹב שֶׁאֶפְשָׁר לַחֲשׁוֹב עָלָיו.
אִיב פּוֹלְסְטְרִי (בְּגִילּוּמָהּ שֶׁל סַנְדְּרָה אוֹ) עוֹבֶדֶת בְּ-MI5, לִכְאוֹרָה עֲבוֹדָה מְאוֹד מְעַנְיֶינֶת, בַּפּוֹעַל: עֲבוֹדָה מִשְׂרָדִית לְמַדַּי וּמְשַׁעֲמֶמֶת מְאוֹד.
יוֹם אֶחָד מִקְרֵה מָוֶות לֹא שִׁגְרָתִי מַגִּיעַ לַמַּחְלָקָה שֶׁלָּהּ וְהִיא מַחֲלִיטָה לַחֲקוֹר אוֹתוֹ לָעוֹמֶק, הַרְבֵּה יוֹתֵר מִמָּה שֶׁמְּצוּפֶּה מִמֶּנָּה.
הִיא מְגַלָּה שֶׁזֶּהוּ מִקְרֵה רֶצַח אֶחָד מִתּוֹךְ רַבִּים שֶׁל מִתְנַקֶּשֶׁת פְּסִיכוֹפָּטִית (בְּגִילּוּמָהּ שֶׁל גּ'וּדִי קוּמֶר).
פּוֹלְסְטְרִי מְאוֹד מִתְעַנְיֶינֶת בְּרוֹצְחוֹת סִדְרָתִיּוּת וּמִתְעַנְיֶינֶת מְאוֹד בָּרוֹצַחַת שֶׁהִיא גִּילְּתָה לַמְרוֹת כָּל הַצָּרוֹת שֶׁזֶּה מַכְנִיס אוֹתָהּ אֲלֵיהֶן.

לְמָשָׁל, כְּבָר בַּפֶּרֶק הָרִאשׁוֹן מְפַטְּרִים אוֹתָהּ בִּגְלַל שֶׁהַהִתְנַהֲגוּת שֶׁלָּהּ מְפֵרָה כָּל מִינֵי פְּרוֹטוֹקוֹלִים שֶׁל עֲבוֹדָה מְסוּדֶּרֶת וְגַם (קְצָת יוֹתֵר חָשׁוּב) בִּגְלַל שֶׁהִיא לֹא הִצְלִיחָה לְהָגֵן עַל הָעֵדָה הַיְּחִידָה שֶׁלָּהּ, מָה שֶׁהָיְיתָה הָעֲבוֹדָה הָאֲמִיתִּית הַיְּחִידָה שֶׁלָּהּ.

כַּמּוּבָן שֶׁמִּיָּד אַחֲרֵי שֶׁמְּפַטְּרִים אוֹתָהּ, אַחַת מֵהַבּוֹסִיּוֹת שֶׁלָּהּ, קָרוֹלָיְין (פְיוֹנָה שוֹ, לַנֶצַח פֵּטוּנְיָה דַּרְסְלִי מִסִּרְטֵי הָאֲרִי פּוֹטֵר) מְבִיאָה אוֹתָהּ לִיחִידָה מְיוּחֶדֶת וְסוֹדִית שֶׁנּוֹעֲדָה לִתְפּוֹס אֶת אוֹתָהּ הַמִּתְנַקֶּשֶׁת.
הֲרֵי הִיא לֹא הָרִאשׁוֹנָה שֶׁעָלְתָה עַל זֶה שֶׁיֵּשׁ מִתְנַקֶּשֶׁת סִדְרָתִית שֶׁפּוֹעֶלֶת בְּאֵירוֹפָּה וְלֹא הַיְּחִידָה שֶׁמִּתְעַנְיֶינֶת בָּרוֹצַחַת הַזֹּאת וּבַמַּעֲסִיקִים שֶׁלָּהּ.
בִּמְיוּחָד כְּשֶׁהָרוֹצַחַת הִיא כְּזֹאת רַאַוְותָנִית וַעֲדַיִין מַצְלִיחָה לַחֲמוֹק בְּכָל פַּעַם.

וִילְנָל, הָרוֹצַחַת הַסִּדְרָתִית, הִיא אַחַת מֵהָרוֹצְחוֹת הַיּוֹתֵר מְעַנְיְינוֹת שֶׁיָּצָא לָנוּ לִרְאוֹת עַל הַמָּסָךְ הַקָּטָן לְדַעְתִּי.
לְמַעֲשֶׂה, בִּגְלַל שֶׁיֵּשׁ לָהּ גִּיבּוּי הִיא רוֹצַחַת סִדְרָתִית עִם סִגְנוֹן מְיוּחָד, הִיא לֹא בְּדִיּוּק מְפַחֶדֶת שֶׁיְּגַלּוּ שֶׁהִיא הָרוֹצַחַת.
וְלֹא רַק זֶה, נִרְאֶה שֶׁלֹּא מַטְרִיד אוֹתָהּ שֶׁמְּחַפְּשִׂים אוֹתָהּ, אֶלָּא שֶׁזֶּה מַחֲמִיא לָהּ, כַּיָּאֶה לִפְסִיכוֹפָּתִית אֲמִיתִּית.

לְמַעֲשֶׂה, עִם הַזְּמַן הַסִּדְרָה הוֹפֶכֶת לִהְיוֹת סִדְרָה עַל מַעֲרֶכֶת הַיְּחָסִים הַמְּשׁוּנָּה שֶׁמִּתְפַּתַּחַת בֵּין פּוֹלְסְטְרִי לְבֵין הָרוֹצַחַת.
מַעֲרֶכֶת יְחָסִים מְשׁוּנָּה וּמוּזָרָה זֹאת לְשׁוֹן הַמְּעָטָה.
אַהֲבָה וְשִׂנְאָה עֲטוּפוֹת בַּהֲמוֹן מָנִיפּוּלַצְיוֹת וְחוֹסָרִים רִגְשִׁיִּים.
אֲנִי לֹא רוֹצָה לַהֲרוֹס לָכֶם אֶת הַסִּדְרָה, אֲבָל כְּשֶׁנִּרְאָה לָכֶם שֶׁאַתֶּם יוֹדְעִים לְאָן הַכֹּל הוֹלֵךְ, הַכֹּל בְּדִיּוּק מִתְהַפֵּךְ.
יוֹתֵר מִפַּעַם אַחַת.
 
אִרְגּוּן הַצְּלָלִים שֶׁעֲבוּרוֹ עוֹבֶדֶת וִילְנָל הוּא הַחֵלֶק הֲכִי פָּחוֹת מְעַנְיֵין בַּסִּדְרָה.
רָאִינוּ הַרְבֵּה סְדָרוֹת עִם אִרְגּוּן שֶׁמְּנַסֶּה לְהִשְׁתַּלֵּט עַל הָעוֹלָם וְנִמְצָא בְּעֶצֶם בְּכָל מָקוֹם וְזֶה מַרְגִּישׁ נָדוֹשׁ.
כְּכָל שֶׁהַסִּדְרָה פָּחוֹת מִתְמַקֶּדֶת בּוֹ, כָּכָה הִיא יוֹתֵר טוֹבָה.
לִפְעָמִים הִיא לֹא מִתְמַקֶּדֶת בּוֹ בִּכְלָל אֶלָּא הוֹלֶכֶת לִמְחוֹזוֹת אֲחֵרִים וְלָכֵן מְעַנְיְינִים יוֹתֵר, בְּעִיקָּר בָּעוֹנָה הַשְּׁנִיָּיה.
נִרְאֶה לִי שֶׁהַסִּדְרָה מוּדַעַת לְזֶה וְלָכֵן אֲפִילּוּ בְּתוֹךְ הַסִּדְרָה מְבַקְּשִׁים לִפְעָמִים לְהַפְסִיק לְדַבֵּר עַל אוֹתוֹ אִרְגּוּן וּלְהִתְמַקֵּד בְּוִילְנָל אוֹ בִּמְשִׂימָה כָּלְשֶׁהִי.
 
קָשֶׁה לְהַגִּיד אִם הַסִּדְרָה צְפוּיָה אוֹ לֹא.
מִצַּד אֶחָד, מְדוּבָּר בְּסִדְרָה עִם טְוִויסְטִים מַפְתִּיעִים בָּעֲלִילָה.
אֲבָל אָז כְּשֶׁאַתֶּם חוֹשְׁבִים עַל זֶה לְאָחוֹר, זֶה דַּוְוקָא דַּי כֵּן מָה שֶׁצִּיפִּיתֶם שִׁיקְּרָה, פָּשׁוּט לֹא רְאִיתֶם אֶת זֶה מַגִּיעַ בְּאוֹתוֹ הָרֶגַע.
וְכָךְ, לְאַט לְאַט הַסִּדְרָה הוֹפֶכֶת לִהְיוֹת מוֹתַחַת וּקְצָת פְּסִיכִית, אֲבָל לֹא לְאַט מִיָּדִי.
כָּל פֶּרֶק נִגְמַר בִּקְלִיף הַאנְגֶּר שֶׁיַּשְׁאִיר אֶתְכֶם פִּעוּרֵי פֶה.

גּ'וּדִי קוּמֶר וְסַנְדְּרָה אוֹ פָּשׁוּט מַבְרִיקוֹת בַּסִּדְרָה הַזֹּאת.
סַנְדְּרָה אוֹ זָכְתָה בִּגְלוֹבּוּס הַזָּהָב עַל הַמִּשְׂחָק שֶׁלָּהּ בַּסִּדְרָה וְאֶפְשָׁר לְהָבִין לְמָה.
אֶפְשָׁר לִרְאוֹת עָלֶיהָ אֶת הַתַּהֲלִיךְ שֶׁהַדְּמוּת שֶׁלָּהּ עוֹבֶרֶת.
מֵעוֹבֶדֶת MI5 שִׁגְרָתִית וּמְשַׁעֲמֶמֶת לְמִישֶׁהִי אוֹבְּסֵסִיבִית, שֶׁלֹּא פּוֹחֶדֶת מִסִּיכּוּנִים, לוֹקַחַת אֶת הָעֲבוֹדָה שֶׁלָּהּ רָחוֹק מִדַּי וְאָז מַמְשִׁיכָה מֵעֵבֶר לְזֶה.
כָּל רֶגֶשׁ עוֹבֵר בְּצוּרָה מוּשְׁלֶמֶת וְלֹא מוּגְזֶמֶת.
אֲבָל לְדַעְתִּי גּ'וּדִי קוּמֶר הִיא זֹאת שֶׁמַּבְרִיקָה כָּאן.
חוּץ מֵהַמִּבְטָא הָרוּסִי הַמְּזוּיָּף, בְּבַקָּשָׁה, דַּי כְּבָר עִם זֶה.
הַסְּצֵנוֹת שֶׁבָּהֶן הִיא לוֹמֶדֶת לְחַקּוֹת הַבָּעוֹת פָּנִים שֶׁל אֲנָשִׁים לְלֹא הָרְגָשׁוֹת שֶׁמִּתְלַוִּוים אֲלֵיהֶם, אוֹ כְּשֶׁהִיא מְזַיֶּיפֶת אֶת הַתְּגוּבוֹת הָאֱנוֹשִׁיּוֹת הַמִּתְבַּקְּשׁוֹת בְּצוּרָה כָּל כָּךְ טוֹבָה וּמוּשְׁלֶמֶת וְאָז עוֹבֶרֶת לַתְּגוּבָה הָאֲמִיתִּית שֶׁלָּהּ לַמַּצָּב הֵן פָּשׁוּט תְּצוּגַת מִשְׂחָק מַדְהִימָה.

שְׁאָר הַשַּׂחְקָנִים לֹא מְקַבְּלִים תַּפְקִידִים שֶׁיְּכוֹלִים לְהִשְׁתַּוּוֹת לִשְׁתֵּיהֶן.
פְיוֹנָה שוֹ קְצָת מִתְקָרֶבֶת אֲלֵיהֶן, אֲבָל יוֹתֵר בִּגְלַל הַתַּפְקִיד מֵאֲשֶׁר הַמִּשְׂחָק, יְכוֹלוֹת הַמִּשְׂחָק שֶׁלָּהּ בּוֹלְטוֹת דַּוְוקָא בִּגְלַל הַמְּתִינוּת שֶׁלָּהּ וְהַיְּכוֹלֶת לְהַעֲבִיר כַּעַס בְּלִי לְהָרִים אֶת הַקּוֹל אוֹ לְשַׁנּוֹת אֶת הָאִינְטוֹנַצְיָה.
שוֹן דִּילֶיְינִי שֶׁמְּשַׂחֵק אֶת הַבֵּן שֶׁל קָרוֹלַייְן וּבְנוֹסָף לִהְיוֹתוֹ בָּחוּר מַחְשְׁבִים מוּכְשָׁר נִמְצָא שָׁם בְּעִיקָּר כְּדֵי לַהֲפוֹךְ סְצֵנוֹת לִמְבִיכוֹת בְּכַוָּונָה.
כָּל שְׁאָר הַצֶּוֶות גַּם עוֹשֶׂה עֲבוֹדָה טוֹבָה עִם מָה שֶׁנּוֹתְנִים לוֹ, אִם כִּי עֲדַיִין מְעַצְבֵּן אוֹתִי שֶׁבֵּין הָעוֹנָה הָרִאשׁוֹנָה לַשְּׁנִיָּיה הֶחֱלִיפוּ שַׂחְקָנִית שְׁחוֹרָה אַחַת בְּאַחֶרֶת לְלֹא שׁוּם סִיבָּה וּבְהֶסְבֵּר שֶׁל מִשְׁפָּט אֶחָד, זֶה טְרוּפּ מְעַצְבֵּן.
בְּנוֹסָף, בְּאֶמְצַע הָעוֹנָה הַשְּׁנִיָּיה דִּילֶיְינִי סוּג שֶׁל מוּחְלָף בְּאֵדוּאַרְד בְּלוּמֵל שֶׁמְּשַׂחֵק אֶת הוּגוֹ, בָּחוּר מַחְשְׁבִים חָדָשׁ וּמְעַצְבֵּן מְאוֹד וּמְדוּבָּר בְּשִׁינּוּי מְצַעֵר.
אֲבָל לֹא נוֹרָא, הַסִּדְרָה לֹא בֶּאֱמֶת צְרִיכָה מִישֶׁהוּ מֵעֵבֶר לִשְׁנֵי הַשַּׂחְקָנִיּוֹת הָרָאשִׁיּוֹת.

בְּנוֹסָף לִתְצוּגוֹת הַמִּשְׂחָק הַנִּפְלָאוֹת שֶׁל שְׁתֵּי הַשַּׂחְקָנִיּוֹת הָרָאשִׁיּוֹת יֵשׁ עוֹד הֵיִבֶּטִים מְאוֹד מַרְשִׁימִים בַּסִּדְרָה.
לְמָשָׁל, יֵשׁ הַרְבֵּה סְדָרוֹת שֶׁלּוֹקְחוֹת אוֹתָנוּ מִסָּבִיב לְעוֹלָם אֲבָל כָּאן זֶה הִרְגִּישׁ לִי כְּאִילּוּ זֶה סֶרֶט עִם תַּקְצִיב לֹא רַע.
כָּל מָה שֶׁאֲנַחְנוּ רוֹאִים נִרְאָה אוֹתֶנְטִי וְיָפֶה, אֲבָל לֹא יָפֶה מִדַּי.
זֶה מַרְגִּישׁ כְּמוֹ בְּחִירָה מְכוֶּּונֶת לֹא לְהַרְאוֹת אֶת הַמְּקוֹמוֹת הַכִּי לֹא נְעִימִים שֶׁל עָרִים מְסוּיָּמוֹת לַמְרוֹת שֶׁאֲנַחְנוּ יוֹדְעִים שֶׁלְּכָל עִיר יֵשׁ מְקוֹמוֹת כָּאֵלֶּה, אֲבָל הַסִּדְרָה גַּם לֹא מִתְמַקֶּדֶת יוֹתֵר מִדַּי בַּמְּקוֹמוֹת הַתַּיָּירוּתִיִּים שֶׁכּוּלָּנוּ מַכִּירִים מֵעָרִים מְסוּיָּמוֹת.

הַסִּדְרָה עַצְמָהּ מִתְיַיחֶסֶת לֹא מְעַט לַלְּבוּשׁ שֶׁל הַדְּמוּיוֹת, לָאִיפּוּר וְלַשֵּׂיעָר.
בְּחִירוֹת הַלְּבוּשׁ מַרְגִּישׁוֹת כְּאִילּוּ הֵן חֵלֶק מֵהָעֲלִילָה, אֲנַחְנוּ מַרְגִּישִׁים כַּמָּה הֵן מַשְׁפִּיעוֹת עַל הַדְּמוּיוֹת.
לְמָשָׁל, סִגְנוֹן הַלְּבוּשׁ שֶׁל פּוֹלְסְטְרִי מִשְׁתַּנֶּה בְּיַחַד עִם הָאִישִׁיּוּת שֶׁלָּהּ לְאוֹרֶךְ הַסִּדְרָה וְעוֹד לֹא רָאִיתִי סִדְרָה שֶׁמִּתְעַסֶּקֶת כָּל כָּךְ הַרְבֵּה בִּשְׁאֵלָה שֶׁל שֵׂעָר פָּזוּר אוֹ קוּקוּ.
וְכַמּוּבָן אִי אֶפְשָׁר שֶׁלֹּא לְהִתְיַיחֵס לִבְחִירוֹת הַמּוּזִיקָה בַּסִּדְרָה שֶׁתּוֹרְמוֹת מְאוֹד לָאֲוִוירָה הַמְּשׁוּנָּה. עַד עַכְשָׁיו הַשִּׁיר "Killer Shangri-lah" פָּשׁוּט צָץ לִי בָּרֹאשׁ לִפְעָמִים וְזֶה לֹא סִגְנוֹן מוּזִיקָה שֶׁאֲנִי אוֹהֶבֶת בְּדֶרֶךְ כְּלָל.

יֵשׁ הַרְגָּשָׁה שֶׁכּוּלָּנוּ אוֹהֲבִים לֶאֱהוֹב רוֹצְחִים סִדְרָתִיִּים בִּסְרָטִים וּבַסְּדָרוֹת, אֲבָל הַסִּדְרָה הַזֹּאת עֲדַיִין מַרְגִּישָׁה לִי מְיוּחֶדֶת.
הַדְּמוּת שֶׁל גּ'וּדִי קוּמֶר מְרַתֶּקֶת אֲבָל גַּם הָאוֹפֶן שֶׁבּוֹ הִיא מַשְׁפִּיעָה עַל אֲחֵרִים הוּא מְרַתֵּק.
פּוֹלְסְטְרִי הִיא לֹא סְתָם חוֹקֶרֶת שֶׁחַיֶּיבֶת לִמְצוֹא אֶת הָרוֹצַחַת הַסִּדְרָתִית, אֶלָּא מִישֶׁהִי שֶׁנִּסְחֶפֶת לִמְעַרְבּוֹלֶת מְסוּכֶּנֶת, מֵאֵלֶּה שֶׁפְּסִיכוֹלוֹגִים שֶׁמַּסְבִּירִים פְּסִיכוֹפָּתִים מַזְהִירִים מִפְּנֵיהֶן.
וְהָאֱמֶת שֶׁגַּם בַּסִּדְרָה מַזְהִירִים מֵהֶן.
הַסִּדְרָה מְקַלֶּפֶת לְאַט לְאַט אֶת הַשְּׁכָבוֹת הַשּׁוֹנוֹת שֶׁל אִיב כָּךְ שֶׁהִיא הוֹפֶכֶת לִהְיוֹת לֹא פָּחוֹת מְעַנְיֶינֶת מֵהָרוֹצַחַת, וְזֶה מָה שֶׁמְּיַיחֵד אֶת הַסִּדְרָה לְדַעְתִּי: בְּנוֹסָף לְאֶסְתֵּטִיקָה הַמַּדְהִימָה.
מַעֲרֶכֶת הַיְּחָסִים שֶׁמִּתְפַּתַּחַת בֵּין הָרוֹצַחַת לְפּוֹלְסְטְרִי הִיא לְגַמְרֵי לֹא מָה שֶׁחָשַׁבְתִּי שֶׁהִיא הוֹלֶכֶת לִהְיוֹת וַאֲנִי מְקַוָוה שֶׁהִיא תַּפְתִּיעַ גַּם אֶתְכֶם.

וְגַם בּוֹנוּס קָטָן, לְרֶגֶל שִׁעֲמוּם הַהֶסְגֵּר הָעוֹלָמִי בְּעִקְבוֹת הֲקוֹרוֹנָה הוּחְלַט לְהַקְדִּים אֶת יְצִיאַת הָעוֹנָה הַשְּׁלִישִׁית כָּכָה שֶׁבִּמְקוֹם בְּסוֹף הַחוֹדֶשׁ הַבָּא, הִיא תֵּצֵא עוֹד שְׁבוּעַיִים.
לְפִי הַטְּרֵייְלֵר, הָעוֹנָה הַחֲדָשָׁה תִּהְיֶיה לֹא פָּחוֹת מְעַנְיֶינֶת וּמְשׁוּגַּעַת מֵהַסִּדְרָה עַד כֹּה.