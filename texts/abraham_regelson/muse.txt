תֵּשַׁע הֵן הַמּוּסוֹת, יוֹשְׁבוֹת הַר-הֶלִיקוֹן; וְאֵלוּ הֵן לְמַמְלְכוֹת שִׁלְטוֹנָן: קְלִיאוֹ, הִיסְטוֹרְיָה; אוֹרַנְיָה, אַסְטְרוֹנוֹמְיָה; מֶלְפּוֹמֵינֵי, טְרָגֶדְיָה; תַּלְיָה, קוֹמֶדְיָה; טֶרְפְּסִיכּוֹרֵי, מָחוֹל; קַלִּיוֹפֵּה, שִׁירָה אֶפִּית; אֵרֵטוֹ, שִׁירַת אַהֲבָה; פּוֹלִיהִימְנְיָּה, שִׁירָה דָתִית; אֶבְטֶרְפֵּי, שִׁירָה לִירִית.  אֲבִיהֶן – הָאַדִּיר בֶּאֵלִים: זֶאוֹס, וְאִמָּן – מְנֶמוֹסִינֵי, נְגִידַת הַזִכָּרוֹן, וְיֵשׁ בָּהֶן מֵחָכְמַת אֲבִיהֶן וּּמֵעֹשֶׁר הַחֲוָיּוֹת הַמְשֻמָּרוֹת אֲשֶׁר לְאִמָּן.  חֲבִיבוֹת הֶמּוּסוֹת עַל אֵלִים וַאֲנָשִׁים. אַפּוֹלוֹן, אֵל הַנֹּגהּ וְהַנּגּוּן, שׁוֹאֵף נֹעַם חֶבְרָתָן, וְלִפְרָקִים קְרוֹבִים הוּא בָּא לְבַקֵּר אוֹתָן וּלְנַגֵּן לִפְנֵיהֶן בְּכִנּוֹרוֹ.
פַּעַם, בְּשֶׁבֶת הַמּוּסוֹת יַחַד לְעֵת צָהֳרַיִם, רָאוּ מֵּרָחוֹק, מִטֹּהַר הַתְּכֵלֶת שֶׁבְּאַפְסֵי מִזְרָח, גּוּף כִּדְמוּת עָנָן קָטָן וְלָבָן, מְעוֹפֵף וּבָא אֶל הַר-מִשְׁכָּנָן.  וַיְהִי כְּהִתְקָרְבוֹ, וְהִנֵּה לִפְנֵיהֶן סוּס פְּלָאִים, כֻּלּוֹ לָבָן, פְּלוּמַת-עוֹרוֹ רַכָּה וְנוֹצֶצֶת כַּמֶּשִׁי, וּשְׁתֵּי כְנָפַיִם כַּבִּירוֹת וּלְבָנוֹת נִפְרָשׂוֹת מִקִּדְמַת-גַּבּוֹ מִזֶּה וּמִזֶּה.  פֶּגַּסּוֹס הוּא, נִין לְאֵל-הַיָּם פּוֹסֵידוֹן, יְלִיד דַּם הַגּוֹרְגּוֹנָה מֶדּוּסָה, מִפְלֶצֶת-אִשָּׁה אֲשֶׁר מִקֵּץ זְמַנִּים הֲרָגָהּ הַגִּבּוֹר פֶּרְסֵאוּס.  וַיֵּרֶד הַסּוּס עַל הֶהָר, וַיְהִי לַמּוּסוֹת לְרֵעַ-שַׁעֲשׁוּעִים.
וּמִן הַמָּקוֹם אֲשֶׁר שָׁם הִכְּתָה פַּרְסַת-רֶגֶל פֶּגַּסּוּס לָרִאשׁוֹנָה בְּרִדְתּוֹ, מִסֶּלַע אֲשֶׁר בְּצֶלַע-הָהָר, נִבְקַע מַעְיָן שֶׁל מַיִם צְלוּלִים. הִיפּוֹקְרֵינֵי – עֵין-הַסּוּס – קָרְאוּ הַמּוּסוֹת לְמַּעְיָן הַהוּא. אֲשֶׁר יִשֱׁתֶּה מִמֵּי עֵין-הַסּוּס, יַהַלְמֵהוּ שִׁכָּרוֹן מֵאַגָּדוֹת-קְדוּמִים, וּמַנְגִּינוֹת מִנְּעוּרֵי-אֶרֶץ מַתְחִילוֹת מְפַכּוֹת בְּנִשְׁמָתוֹ.  אֲנִי, הַכּוֹתֵב זֹאת, לֹא זָכִיתֵי לְשְׁתּוֹת מִמְּקוֹר הַמַּיִם הַבְּרוּכִים הָהֵם.  אֲבָל טִפּוֹת מְעַטּוֹת מִמּנּוּ נִתְּזוּ עָלַי מִמִּזְמוֹרִים וְחֱזְיוֹנוֹת אֲשֶׁר לִמְשׁוֹרְרִים, וּמוֹצֵא אֲנִי בְּנַפְשִׁי עֹז לִלְקֹט בִּשְׂדֵה-הַדִּמְיוֹנוֹת אֲשֶׁר לְיָוָן הָעַתִּיקָה וְלֶאֱרוֹת מִשָׁם סִפּוּרִים-מִסְפָּר לְיַלְדֵי-הָעִבְרִים. 
הַמֵרַקֶּדֶת בַּתֹּהוּ	 
קַדְמוֹנִית לְכָל קְדוּמִים הָיְתָה אֶבְרִינוֹמָה.  עֵירֹם עָלְתָה מִתֹּהוֹ, וְלֹא יָדְעָה אִם הִיא נָעָה וְאִם הִיא נָחָה, כִּי הַכֹּל עִרְבּוּבְיָה וַעֲרָפֶל מִסָּבִיב לָּהּ. אַךְ מִתַּחְתֶּיהָ הִתְחוֹלְלָה מְצוּלַת-מָיִם.  וַתְּרַקֵּד אֶבְרִינוֹמָה עַל פְּנֵי גַּלֵּי-הַמְּצוּלָה. הִיא מִתְנוֹעַעַת בְּרִקּוּדָהּ, וַיָּקָם רוּחַ מֵאֲחוֹרֶיהָ – זֶה רוּחַ-הַצָּפוֹן, בּוֹרִיאַס.  וַתִּשְׂמַח אֶבְרִינוֹמָה, כִּי אָמְרָה: "הִנֵּה חָדָשׁ עִמִּי, וְהוּא יַעַזְרֵנִי לַעֲשׂוֹת עוֹלָם".
שָׁלְחָה אֶבְרִינוֹמָה אֶת יָדֶיהָ, תָּפְשָׂה אֶת הָרוֹחַ, מוֹלְלַתְהוּ בֵּין כַּפֶּיהָ. נֶהְפַּךְ הָרוֹחַ לְצִפְעוֹנִי אַדִּיר, אוֹפְיוֹן שְמוֹ.
קַר הָיָה לְאֶבְרִינוֹמָה, וַתּוֹסֶף לְרַקֵּד לְמַעַן הִתְחַמֵּם; אַדִּירוֹת הִפְלִיאָה רַקֵּד.  חָמַד הַצִּפְעוֹני אֶת חֻמָּהּ, הִתְכָּרֵך פִּתּוּלִים-פִּתּוּלִים עַל אֵיבָרֶיהָ הַצַּחִים.
וַתַּהַר אֶבְרִינוֹמָה וַתֵּלֶד בֵּיצָה, הִיא בֵּיצַת-הַיְקוּם.
חֲצִיַּת הַבֵּיצָה	
צִוְּתָה אֶבְרִינוֹמָה עַל הַצִּפְעוֹנִי, עַל אוֹפְיוֹן, וַיְקַפֵּל אֶת טַבְּעוֹת-גּוּפוֹ שֶׁבַע פְּעָמִים מִסָּבִיב לַבֵּיצָה. נִתְבַּקְּעָה הַבֵּיצָה, נֶחְצְתָה לִשְׁנָיִם.  הָיְתָה מַחֲצִית-הַבֵּיצָה הָעֶלְיוֹנָה לְכִפַּת-רָקִיעַ, וּבָהּ שֶׁמֶשׁ וְיָרֵחַ וְכוֹכָבִים וְחַלּוֹנוֹת בֹּקֶר וָעֶרֶב; וּמַחֲצִית הַבֵּיצָה הַתַּחְתּוֹנָה הָיְתָה לָאֲדָמָה, חֲגוּרַת מַיִם רַבִּים, מְחֻתֶּכֶת נְהָרוֹת מְהַלְּכִים, וּמְנֻקֶּדֶת מַעְיָנוֹת וַאֲגַמִּים בְּמִשְׁבְּצוֹת דֶּשֶׁא וָחוֹל.   וּבָאֲדָמָה – הָרִים וּגְבָעוֹת, מְכֻסֵּי יְעָרוֹת וְשִׂיחִים סְבוּכִים וּמִשְׁטְחֵי-דֶשֶׁא.  וּבְצַמְּרוֹת עֲצֵי-הַיַּעַר וְעַנְפֵי-הַשִּׂיחִים יְקַנְנוּ כָּל עוֹף, יְעוֹפֵף.  וּבַמַּיִם – הֲמוֹנֵי דָגִים לְמִינֵיהֶם, וְכֹל אֲשֶׁר יִשְׁרֹץ בַּיָּם, בַּאֲגַם, בְּנָהָר וָנָחַל.
מוֹשְׁלֵי הַמְּאוֹרוֹת	
וַתְּמַן אֶבְרִינוֹמָה אֵיתָנִים לִמְשׁוֹל בַּשֶׁמֶשׁ, בַּלְּבָנָה, בַּכּוֹכָבִים הַגְּדוֹלִים וּבַכּוֹכָבִים הַקְּטַנִּים – אֵיתָן אוֹ אֵיתָנָה לְכֹל מָאוֹר אֲשֶׁר בַּשָּׁמָיִם.  וַתִּקְרָא לָאֵיתָנִים – טִיטָנִים.
מַדּוּחֵי אוֹפְיוֹן	
וַתֵּלֶךְ אֶבְרִינוֹמָה, וַתִּתְיַשֵּׁב בְּרֹאשׁ הַר-הַקֹּדֶשׁ, הַר-אוֹלִימְפּוּס.  וְאוֹפְיוֹן הַצִּפְעוֹנִי הָלַךְ אַחֲרֶיהָ וַיֵּשֶׁב עִמָּהּ.  אַךְ לֹא הָיָה שָׁלוֹם בֵּין אֶבְרִינוֹמָה וּבֵין הַצִּפְעוֹנִי, כִּי הוּא הִתְפָּאֵר: "בְּכֹחִי-אֲנִי עָשִׂיתִי אֶת הָעוֹלָם".  מָחֲצָה אֶבְרִינוֹמָה בְּרַגְלָהּ אֶת רֹאשׁוֹ, וְדָחֲתָה אוֹתוֹ אֶל אַפְסֵי-אֲבַדּוֹן.אָז הִתְכַּסְּתָה אֶבְרִינוֹמָה בְּכָל רִקְמַת-תֵּבֵל וְמַרְאוֹת-הַיְקוּם, כְּמוֹ בַּצָּעִיף, וְתֵּעָלַם.  וַתִּשָׁכַח מִלֵּב כָּל הַיְצוּרִים יוֹצְאֵי-בֵיצָתָהּ.
הַפֶּלַּסְגִּים	
רַק מִשְׁפַּחַת אָדָם אַחַת, הַפֶּלַּסְגִּים – עַם עָנִי וּמְדֻכְדָּךְ, לוֹבְשֵׁי עוֹרוֹת-חֲזִירִים וְאוֹכְלֵי בַּלּוּטֵי-אַלּוֹנִים – זוֹכְרִים אוֹתָהּ וְאֶת דְּבַר-מְרִיבָתָהּ עִם אוֹפְיוֹן; וְהֵם מַקְרִיבִים לִכְבוֹדָהּ נְחָשִׁים.
שִׁבְטֵי הַיְוָנִים	 
וּלְפָנִים חָיוּ הַפֶּלַּסְגִּים יוֹשְׁבֵי הָאָרֶץ וְנוֹחֲלֶיהָ מִדּוֹר לְדוֹר.  וְהֵם תְּמִימִים וּשְׁקֵטִים, אוֹכְלִים מִפְּרִי צֵידָם וַעֲמָלָם, מִבְּלִי חֲמוֹד אִישׁ אֵת אֲשֶׁר לְרֵעֵהוּ, וְעוֹבְדים אֶת אֱלֹהֵיהֶם הַקַּדְמוֹנִים, אֶת אֶבְרִינוֹמָה הַנַּעַלָמָה, יוֹלֶדֶת בֵּיצַת הַיְקוּם וְאֶת הָאֵיתָנִים אֲשֶׁר עַל מְאוֹרוֹת-הַשָּׁמַיִם.  פָּשְׁטוּ אֶל אַרְצָם שִׁבְטֵי-הַיְּוָנִים-הָאִיאוֹנִי, הָאֵיאוֹלִי והָאֲכָאִי.  הִכּוּ אֶת הַפֶּלַּסְגִּים עַד הִשָּׁאֵר אַךְ מְעַטִּים מֵהֶם בְּקִמְטֵי-הֶהָרִים צָפוֹנָה.
וַיִּבְנוּ הַיְּוָנִים עָרִים וַיְכוֹנְנוּ מַמְלָכוֹת.  וְגַם אֶת הָאִיִּים הַקְּרוֹבִים כָּבְשׁוּ, וְיִסְּדוּ בָּהֶם מַמְלָכוֹת וְעָרִים.  הֵמָּה הֵבִיאוּ אִתָּם סִפּוּרִים חֲדָשִׁים עַל קוֹרוֹת רֵאשִׁית-עוֹלָם.  מַתְחִילִים סִפּוּרֵיהֶם בַּאֲדָמָה, צָפָה בְּתֹהוּ.  וַתַּאֲצֵל אֲדָמָה אֲשֶׁר גֵּיאָה שְׁמָהּ, אֶת רְקִיעַ-שָׁמַים, אֲשׁר שְׁמוֹ אוּרָנוֹס; מֵעַצְמָהּ וְגוּפָהּ הֶאֱצִילַתְהוּ.  וַיְהִי אוּרָנוֹס לְגֵיאָה לְאִישׁ, וַתִּשְׁכּוֹן בּחֵיקוֹ, וַתַּעֲמֵד לוֹ בָנִים וּבָנוֹת.
יַלְדֵי תֹהוּ	
קִנֵּא תֹּהוּ בְּפוֹרִיּוּת גֵּיאָה לְאוּרָנוֹס; אָמַר: "אַרְאֶה לָהֶם כִּי חָזַקְתִּי מֵהֶם, כִּי בְּכֹחִי אֲנִי-לְבַדִּי אוּכַל-אֵלֵד".  וַיֵּלֵד תֹּהוּ אֶת אֵירֶבּוֹס, אֹפֶל-תְּהוֹם, וְאֶת נִיכְּסְ, לָיְלָה.  וְאֵירֶבּוֹס חִבֵּק אֶת נִיכְּסְ, אֹפֶל-תְּהוֹם אֶת חֶשְׁכַת-לַיְלָה נָשַׁק, וְהִנֵּה פֶּלֶא!   מֵהֶם נוֹלַד אֵיתֶר, אוֹר-הַשְׁחָקִים הַזָּך.  וּמִיָּד אַחֲרָיו פָּרַץ וְזָרַח מִבֶּטֶן-לַיְלָה, הֶמֵּירָה, אוֹר-יוֹם.
בְּנוֹת הַגּוֹרָל	עוֹד יָלְדָה נִיכְּסְ לְאֵירֶבּוֹס אֶת שְׁלֹשׁ בְּנוֹת-הַגּוֹרָל, אֶת קְלוֹתוֹ, הַטּוֹוָה אֶת חוּט-הַחַיִּים שֶׁל כָּל חַי וָחָי, אֶת לָכֶסִיס, הַמּוֹדֶדֶת אֶת הַחוּט בַּקָּנֶה שֶׁבְּיָדָהּ וְאֶת אַטְרוֹפּוֹס, הַחוֹתֶכֶת בְּמִסְפָּרֶיהָ אֶת הַחוּט – וְחָדַל הַחַי מִחְיוֹת.
שְׁנֵים-עָשָׂר אֵיתָנִים, זְכָרִים וּנְקֵבוֹת, יָלְדָה גֵיאָה, אֲדָמָה-אֵם, לְאוּרָנוֹס, רָקִיעַ-אָב, אַחֲרֵי הַשְׁקוֹתוֹ אוֹתָהּ בִּגְשָׁמִים וַאֲשָׁדוֹת וּמַלְּאוֹ בֶאֱרוֹת-סְתָרֶיהָ אֲשֶׁר מִתַּחַת לְרָבְדֵי עָפָר וָאָבֶן, וְאַחֲרֵי צוּץ מִמֶּנָּה שְׂרָכִים, עֲשָׂבִים, שִׁיחִים וְעֵצִים.  וְאֵלֶה הֵם: אוֹקְיָנוֹס, קוֹיוֹס, קְרִיאוֹס, הִיפֶּרְיוֹן, יַפֶּתּוֹס, וְהַצָּעִיר בְּכֻלָּם, כְּרוֹנוֹס; וּשְׁמוֹת אַחְיוֹתֵיהֶם: תֵּיאָה, רֵיעָה, תֶּמִיס, מְנֶמוֹסִינֵי, הִיא נְגִידַת-הַזִּכָּרוֹן, פוֹיְבֵּי, אֲשֶׁר קַרְנֵי-זָהָב לְזֵר לָהּ, וְתֶטִיס הַחֲמוּדָה.
וְאוּרָנוֹס לֹא אָהַב אֶת יְלָדָיו; וַיְהִי כַּאֲשֶׁר נוֹלָדוּ, אַךְ גָּחוּ מֵרָחֶם, הִצְפִּינָם אֶחָד-אֶחָת בְּחַגְוֵי-סְלָעִים וּנְקִיקֵי-הָרִים, לְבַל יֶחֱזוּ אוֹר-יוֹם.
מַפֶּלֶת אוּרָנוֹס	
זָעֲמָה גֵיאָה אֶת אוּרָנוֹס, הִתְקִינָה מַגַּל-צֹר, מְחֹרַץ-שִנַּיִם, וַתְּכַנֵּס אֶת יְלָדֶיהָ וַתֹּאמֶר לָהֶם:  "פֶּשַׁע פָּשַׁע אֲבִיכֶם, מְזִמַּת-רֶשַׁע רִאשׁוֹנָה הֵבִיא לָעוֹלָם, לִשְׁלוֹל מֵאִתְּכֶם אוֹר-יוֹם.  הַעַל-זֹאת לֹא יֵעָנֵשׁ?  מִי מִכֶּם יָקוּם לְהָשִׁיב לוֹ כִּגְמוּלוֹ?"  חָוְרוּ הַבָּנוֹת, וְהַבָּנִים פָּחֲדוּ-רָעָדוּ.  רַק כְּרוֹנוֹס, הַצָּעִיר בְּכֻלָּם, אֲשֶׁר שְׁמוֹ מִתְפָּרֵשׁ זְמָן, נַעֲנָה וְאָמַר: "אָנֹכִי אֶעֶנְשֵׁהוּ!"  שָׂמְחָה גֵיאָה עַל זֶה בְּנָהּ אַמִּיץ-הַלֵּב, וַתִּתֵּן בְּיָדוֹ אֶת מַגַּל-הַצֹּר.  בַּלַּיְלָה הַהוּא בְּהִנְדּוֹף אוֹר-יוֹם וְהִתְקָרֵב רָקִיעַ לְאֶרֶץ, קָפַץ כְּרוֹנוֹס מִמַּאֲרָבוֹ בְּקֶפֶל-הָר, וַיַּךְ בְּמַגַּל-הַצֹּר בּאוּרָנוֹס אָבִיו וַיִּפְצָעֵהוּ; חָתַךְ נֵתַח מִירֵכוֹ, עַד אָפֵס כֹּח-הָאָב מִמִּמְשָׁל.  וַיְהִי כְּרוֹנוֹס לְמוֹשֵׁל תַּחְתָּיו.
לַדַת אַפְרוֹדִיטֵי 	 
וּמִבְּשַׂר יֶרֶךְ-אוּרָנוֹס נָפַל אֶל הַיָּם, וְהִרְתִּיחַ אֶת מֵימָיו בְּקֶצֶף רָב.  מִן הַקֶּצֶף הַזֶּה נוֹלְדָה אַפְרוֹדִיטֵי, אֵלַת הַיֹּפִי וְהַחֶמְדָּה.  וְהַזֶּרֶם טִלְטֵל אוֹתָהּ עַד קִיתֶּרָה הָאִי – עַל כֵּן תִּקָּרֵא גַם קִיתֶּרֵיאָה.  עוֹד הִיא מִטַּלְטֶלֶת עַל פְּנֵי הַגַּלִּים, וַתִּצְמַח מְלוֹא-קוֹמָתָהּ, וַתִּיף עַד מְאֹד-מְאֹד; וַתַּעֲמֹד עַל קַעֲרִית צֶדֶף וְרֻדָּה, וְהַקַּעֲרִית צָפָה וֶהֱבִיאַתָּה אֶל חוֹף-הָאִי.  רָאוּהָ שַׁיָּטִים וְפּוֹרְשֵׂי רְשָׁתוֹת, וַיּעַבְדוּהָ.  וּפֻלְחָנָהּ הִתְפַּשֵּׁט וְעָצַם, עַד הָיוּ כָּל אַנְשֵׁי הָאִי הַגָּדוֹל, קַפְרִיסִין, לְמַאֲלִיהֶיהָ.  וַיָּקִימוּ לָהּ הֵיכָל בְּעִיר-הַפְּאֵר, פָּפוֹס.  וּפֻלְחָנָהּ הִקִּיף אֶת אִי-כְרֵתִים, וְגַם בִּקְנוֹסוֹס, עִיר-הַסַּחַר אֲשֶׁר לַכְּרֵתִים, הוּקַם לָהּ הֵיכָל לְעָבְדָה אוֹתָהּ בִּמְנָחוֹת, טְקָסִים וּתְהִלּוֹת.  וּבְפִי מְשׁוֹרְרִים תְּכֻנֶּה: יְלִידַת הַקָּצֶף.
הָאֶרִינְיוֹת	
וּמִדַּם פֶּצַע אוּרָנוֹס, אֲשֶׁר נִגַּר אָרְצָה, הֻרְוְתָה גֵיאָה עוֹד, וַתֵּלֶד אֶת שְׁלֹשׁ הָאֶרִינְיוֹת, הֵן הַחֵמוֹת, אֲשֶׁר הָיוּ לְרוֹדְפוֹת כָּל רוֹצֵחַ-סֵתֶר, וּבְיִחוּד כָּל מֵמִית אָב אוֹ אֵם אוֹ שְׁאֵר-בָּשָׂר.  וַתּוֹסֶף וַתֵּלֶד שְׁלֹשָׁה עֲנָקִים.  כָּל עֲנָק בַּעַל מְאַת זְרוֹעוֹת וַחֲמִשִּׁים רֹאשׁ; וְאֶת נִימְפוֹת עֲצֵי-הַמֵּלָה, אֲשׁר הָיוּ אִמָּהוֹת לְגֶזַע-אֲנָשִׁים עָז.
וּבְטֶרֶם הִפָּצַע וְהָחְלֵשׁ אוּרָנוֹס בְּיַד כְּרוֹנוֹס בְּנוֹ, יָלְדָה גֵיאָה לְאוּרָנוֹס, מִלְבַד הַטִּיטָנִים וְהַטִּיטָנִיּוֹת – אֵיתָנֵי קְדוּמִים, אֶת שְׁלֹשֶׁת הַקִּיקְלוֹפִּים, הֵם אֲבוֹת גֶּזַע-עֲנָקִים, אֲשֶׁר גַּלְגַּל-עַיִן אֶחָד גָּדוֹל בְּמִצְחָם, אַף יְצוּרִים בַּעֲלֵי אֶלֶף עֵינַיִם, וְעוֹד אֵימִים וּמִפְלָצוֹת אֵין-מִסְפָּר.
כְּלִיאַת יְצוּרֵי הַחֲרָדוֹת	
אַחֲרֵי חֲלוֹת אוּרָנוֹס מִמַּכַּת מַגַּל-הַצֹּר, הִרְחִיק מֵעַל גֵּיאָה עַד שְׁמֵי-הַשָּׁמַיִם, וְלֹא יָסַף לִקְרֹב אֵלֶיהָ עַד עוֹלָם, וַיָּקָם הַשִּׁלְטוֹן לַטִּיטָנִים, וּכְרוֹנוֹס בְּרֹאשָׁם.  וּתְחִלַּת פָּעֳלֵי כּרוֹנוֹס הָיְתָה לְגָרֵשׁ אֶת הָעֲנָקִים בַּעֲלֵי מְאַת הַזְּרוֹעוֹת, אֶת הַקִּיקְלוֹפִּים וְאֶת כָּל יְצוּרֵי-הַחֲרָדוֹת אֶל תַּחְתִּיּוֹת-אֶרֶץ, אֶל מָדוֹר הַנִּקְרָא טַרְטָרוֹס, וּלְכָלְאָם שָׁם.  רַק הָאֶרִינְיוֹת הַנּוֹרָאוֹת נִשְׁאֲרוּ מְהַלְּכוֹת עַל פְּנֵי הָאָרֶץ לַעֲשׂוֹת שְׁפָטִים בְּשׁוֹפְכֵי דְמֵי-נְקִיִּים.
חִתּוּנֵי הַטִּיטָנִים את הַטִּיטָנִיּוֹת והַיָלָדִים אֲשֶׁר יֻלְּדוּּ לָהֶם	 
וַיִּתְחַתְּנוּ שֵׁשֶׁת הַטִּיטָנִים אֶת שֵׁשׁ אַחְיוֹתֵיהֶן הַטִּיטָנִיּוֹת.   וּמְסַפּרִים הַמְשׁוֹרְרִים כִּי הַטִּיטָנִיּוֹת הֵן אֲשֶׁר בָּחֲרוּ בְּבַעְלֵיהֶן, אָח אֶחָד לְכָל אָחוֹת.  וַתְּהִי תֵיאָה לְהִיפֶּרְיוֹן לְאִשָּׁה, וַתֵּלֶד לוֹ אֶת הֶלְיוֹס, אֵל-הַשֶּׁמֶשׁ, אֶת סֶלֶנֵי, אֵלַת-הַלְּבָנָה, וְאֶת אֵאוֹס, אֵלַת-הַשַּׁחַר וְרֻדַּת-הָאֶצְבָּעוֹת.  וּפוֹיְבֵּי הָרְתָה לְקוֹיוֹס וַתֵּלֶד לוֹ אֶת לֶטוֹ וְאֶת הֶקַּטֵּי, הִיא אֵם כָּל קוֹסֶמֶת וְעוֹשָה בִלְהָטִים.  וְרֵיעָה נִשְּׂאָה לְרֹאשׁ-הַטִּיטָנִים, כְּרוֹנוֹס, וַתֵּלֶד לוֹ שָׁלֹשׁ בָּנוֹת וּשְׁלֹשָה בָנִים, הֵמָּה: הֶסְטִיָּה, הַמְמֻנָּה עַל אֵשׁ-הָאָח אֲשֶׁר בַּבַּיִת, דֵּימֶטֶר, אֵם-הַדָּגָן, וְהֶרָה, אֲשֶׁר בְּיָדֶיהָ מַפְתְּחוֹת עֲמַל-נָשִׁים וְעִצְּבוֹנָן, וְהָדֶס, פּוֹסֵידוֹן וְזֶאוּס, אֵלִים שַׂגִּיאּים.
כְּרוֹנוֹס בּוֹלֵע אֶת יְלָדָיו	
אַךְ בְּטֶרֶם נִכְנְסוּ בְּנֵי כּרוֹנוֹס אֶל מִמְשָׁל וּמִשְׂרָה, הָיָה מִשְׁכָּנָם חֹשֶךְ, וְהֻצְרְכוּ לַעֲשׂוֹת מִלְחָמָה אֶת דּוֹר-אֲבִיהֶם.   כִּי כְּרוֹנוֹס אֲבִיהֶם אָמַר אֶל לִבּוֹ: "הִנֵּה, קַמְתִּי אֲנִי עַל אָבִי לְהַדִּיחוֹ מִשָּׁלְטָן.  וְלֹא יָקוּם כָּכָה גַּם אֶחָד מִיּוֹצְאֵי-חֲלָצַי עָלָי?"  וַיְהִי כַּאֲשֶׁר נוֹלְדוּ יְלָדָיו, אִם בֵּן וְאִם בַּת, אַךְ יָצְאוּ אֶל אוֹר-הָעוֹלָם, בָּלַע אוֹתָם אֶחָד-אֶחָד.  כֵּן בָּלַע אֶת חֲמֵשֶׁת הָרִאשׁוֹנִים; אֲבָל בִּהְיוֹתָם בְּנֵי-אַלְמָוֶת לֹא נִקְפַּד פְּתִיל-חַיֵּיהֶם בְּשֶׁל הֱיוֹתָם קְבוּרִים בָּאֹפֶל, בִּמְעֵי אֲבִיהֶם.  וַיְהִי בְּהַגִּיעַ עֵת הַיֶּלֶד הַשִּׁשִּׁי, זֶאוּס, לְהִוָּלֵד, חָשְׁבָה רֵיעָה, הָאֵם הָאֻמְלָלָה: "אֵיךְ אַצִּיל אֶת אַחֲרוֹן-יְלָדַי מִהְיוֹתוֹ בֶּלַע לְאָבִיו הַנּוֹרָא?"  וַתַּעַשׂ בְּעָרְמָה.  כַּאֲשֶׁר גָּח הַיֶּלֶד מֵרַחְמָהּ (וְהִיא אָז בְּהַר-לִיקֵיאוֹן בְּאַרְקַדְיָה, אֲשֶׁר שָׁם אֵין שׁוּם יְצוּר מֵטִיל צֵל), מִיָּד הֶחְבִּיאַתְהוּ, וַתָּשֶׂם בִּמְקוֹמוֹ סֶלַע, וְעָטוֹף אֶת הַסֶּלַע בְּחִתּוּלֵי-תִינוֹק.  בָּא כְּרוֹנוֹס, וְחִישׁ בָּלַע אֶת הַסֶּלַע, וְלֹא יָדַע מַה בָּא אֶל קִרְבּוֹ.
וְרֵיעָה, אַחֲרֵי רַחֲצָהּ אֶת זֶאוּס הַקָּטָן בְּאַחַד-הַנְּהָרוֹת, נָשְׂאָה אוֹתוֹ בַּסֵּתֶר אֶל אִי-כְרֵתִים, וַתַּצְפִּינֵהוּ בִּמְעָרָה אֲשֶׁר שָׁם, וַתַּפְקִידֵהוּ בִּידֵי נִימְפוֹת-מֵלָה לְגַדְּלוֹ.
הָעֵז אֲמַלְתֵּיאָה – מֵינֶקֶת לְזֶאוּס	
וְנִימְפָה אַחַת, בִּדְמוּת עֵז גִּדְלַת-קַרְנַיִם, אֲמַלְתֵּיאָה שְׁמָהּ, הָיְתָה לַיֶּלֶד-הָאֵל לְמֵינֶקֶת.  וּמִדֵּי בְּכוֹת הָאֵל הַקָּטָן, הָיוּ יְדִידֵי-הַנִּימְפוֹת, הַקּוּרֵיטִים – שֵׁבֶט צְעִירִים פְּרָאִים חוֹבְבֵי-קְרָבוֹת – מְרַקְּדִים רִקּוּדֵי מִלְחָמָה וּמַקִּישִׁים אִישׁ חַרְבּוֹ בְּמָגֵן רֵעֵהוּ, לְמַעַן הַחֲרִישׁ קוֹלוֹ (כִּי בִּמְהֵרָה גָדַל, וְקוֹלוֹ חָזֵק מְאֹד), פֶּן יִשְׁמַע כְּרוֹנוֹס, וְיִוָּדַע לוֹ דְבַר הָחְבֵּא קְטֹן-בָּנָיו, וְאַיֵּה מְקוֹם-מַחֲבוֹאוֹ.
קֶרֶן-הַשֶּׁפַע	
מִקֵּץ שָׁנִים, כְּשֶׁהָיָה זֶאוּס שְׂגוּב-כֹּחַ וְשַׁלִּיט בָּאֵלִים, זָכַר אֶת חֶסֶד אֲמַלְתֵּיאָה. וַיְהִי בְּמוֹתָהּ, וַיִּקְבַּע אֶת דְּמוּתָהּ כְּמַזָּל בֵּין הַכּוֹכָבִים, גַּם בָּרֵךְ בֵּרַךְ אַחַת מִקַּרְנֶיהָ, וַתְּהִי לְקֶרֶן-שֶׁפַע, אֲשֶׁר כָּל הַמַּחֲזִיק בָּה, תַּשְׁפִּיעַ לוֹ רָב-עֹשֶר וּמְגָדִים.
וְאֶת נְעוּרָיו בִּלָּה זֶאוּס בֵּין רוֹעֵי חֶבֶל הַר-אִידָה.
וְכַאֲשֶׁר בָּגַר זֶאוּס וְהִגִּיעַ לְגִיל-עֲלוּמִים, בָּא בְּמִתְחַפְּשִׂים וּבַלָּאט אֶל אִמּוֹ רֵיעָה, וַיִּשְׁאַל מִפִּיהָ עֵצָה: "הִנֵּה גָדַלְתִּי, וְאָתָא זְמַנִּי לְנַסּוֹת כֹּחִי מוּל כֹּחַ כּרוֹנוֹס אָבִי.  אֲבָל אֵיךְ אֶקְרַב אֶל כּרוֹנוֹס, וְטִיטָנִים כַּבִּירִים שׁוֹמְרִים רֹאשׁוֹ?"  וַתֹּאמֶר לוֹ: "רוֹאָה אֲנִי, לָבוּש אַתָּה כְּאַחַד-הָרוֹעִים אֲשֶׁר בְֹאִידָה.  אֲדַבֵּר עַל לֵב כּרוֹנוֹס, וִישִׂימְךָ שַׂר-הַמַּשְׁקִים לְשֻׁלְחָנוֹ.  אֶל-נָכוֹן לֹא יַכִּירֶךָ, וְעֶלֶם יָפֶה וַאֲזוּר-גְּבוּרָה כָּמוֹךָ יִמְצָא חֵן בְּעֵינָיו".  וַיִּפָּת כְּרוֹנוֹס לַעֲשׂוֹת אֶת הָרוֹעֶה הַצָּעִיר לְשַׂר-הַמַּשְׁקִים אֲשֶׁר לְשֻׁלְחָנוֹ.
וּמַשְׁקֵה-כְרוֹנוֹס – רֶקַח-דְּבַשׁ, כִּי עִנְּבֵי-הַגֶפֶן טֶרֶם הָיוֹ בָעוֹלָם. אַךְ אַלּוֹנֵי-הַיַּעַר שָׁפְעוּ שְׂרָף-דְּבַשׁ; וְעַל שוּם רֹב דְּשֵׁנוּת-הַצּוֹמֵחַ אָז, נִקְרְאוּ הַיָּמִים הָהֵם, יְמֵי מְלוֹךְ כְּרוֹנוֹס, תְקוּפַת-הַזָּהָב.
עֲצַת מֶטִיס יְדִידַת זֶאוּס 	
וְאַחַת-הַטִּיטָנִיּוֹת, מֶטִיס בַּת-אוֹקְיָנוֹס – יְדִידָה רוֹחֶשֶׁת-חִבָּה לְזֶאוּס, וַתִּקְטֹף מֶטִיס צֶמַח, אֵימַטִּיקוֹס שְׁמוֹ, וַתֹּאמֶר אֶל זֶאוּס: "מִן הַצֶּמַח הַזֶּה תַּעֲשֶׂה מִשְׁרָה, וְאֶת הַמִּשְׁרָה תָּשִׂים בְּמַשְׁקֵה-הַדְּבַשׁ אֲשֶׁר לִכְרוֹנוֹס.  סַם-הֲקָאָה הוּא – וְיָקִיא כְּרוֹנוֹס אֶת כָּל יְלָדָיו אֲשֶׁר בָּלַע, וְיִהְיוּ לְךָ לְעֵזֶר בְּמִלְחַמְתְּךָ אִתּוֹ".
כְּרוֹנוֹס מֵקִיא אֶת יְלָדָיו	
וַיַּעַשׂ זֶאוּס כַּעֲצַת מֶטִיס.  יוֹם אֶחָד, כִּשְׁתוֹת כְּרוֹנוֹס אֶת מַשְׁקֵה-הַדְּבַשׁ מִיַּד שַׂר-הַמַּשְׁקִים שֶׁלּוֹ, נֶהְפְּכוּ בּוֹ מֵעָיו, וַיָּקֵא אֶת מְלוֹא הַכַּד אֲשֶׁר שָׁתָה, וְאֶת סְעֻדַּת-יוֹמוֹ, וְגַם אֶת כָּל הָאֵלִים, יַלְדֵי רֵיעָה, אֲחֵי זֶאוּס וְאַחְיוֹתָיו, אֲשׁר בֵּינְתַיִם גָּדְלוּ וּבָגְרוּ בְּבֶטֶן-אֲבִיהֶם.
מִלְחֶמֶת הָאֵלִים אֶת הַטִּיטָנִים	
וַיִּקְרָא זֶאוּס לְמִלְחֶמֶת-אֵלִים נֶגֶד כּרוֹנוֹס אָבִיו וְהַטִּיטָנִים אֲשֶׁר עִמּוֹ.  וּכְרוֹנוֹס זָקֵן מֵעֲשׂוֹת מִלְחָמָה, עַל כֵּן מִנָּה אֶת אַטְלַס, עֲצוּם-הַגּוּף וּרְחַב-הַכְּתֵפַיִם, לְמַצְבִּיא לַטִּיטָנִים. עֶשֶׂר שָׁנִים אָרְכָה הַמִּלְחָמָה בֵּין הָאֵלִים וּבֵין הַטִּיטָנִים, וּפַעַם גָּבַר הַצַּד הָאֶחָד וּפַעַם מִשְׁנֵהוּ. 
וּנְבוּאָה הָיְתָה מִלִּפְנֵי גֵיאָה, אֲדָמָה-אֵם הַיְשִׁישָׁה, כִּי בַמִּלְחָמָה הַזֹּאת תִּהְיֶה יַד נְכָדֶיהָ הָאֵלִים עַל הָעֶלְיוֹנָה, וְיָשׂרוּ בָעוֹלָם הָאֵלִים תַּחַת הַטִּיטָנִים.  וַתָּבוֹא רֵיעָה, אֵם-זֶאוּס, אֶל גֵּיאָה הוֹרָתָהּ, וַתֹּאמֶר לָהּ: "שְׁקוּלָה וּתְלוּיָה מִלְחֶמֶת-הַדּוֹרוֹת, דּוֹר-הָאֵלִים אֶת דּוֹר-הַטִּיטָנִים, וְאֵין קֵצֶה לָהּ.  וּנְבוּאָתֵךְ מַה תִּהְיֶה?"  וַתֹּאמֶר לָהּ אֲדָמָה-אֵם הַיְשִׁישָׁה: "אִם יְשַׁחְרֵר זֶאוּס בְּנֵךְ אֶת הַקִּיקְלוֹפִּים, בַּעֲלֵי הָעַיִן הָאֶחָת, וְאֶת הָעֲנָקִים בַּעֲלֵי מְאַת-הַזְּרוֹעוֹת, מֵעָמְקֵי טַרְטָרוֹס, אֲשֶׁר שָׁם כְּלָאָם כְּרוֹנוֹס – וְיֻכּוּ לִפְנֵי זֶאוּס אוֹיְבָיו". וַתֵּלֶךְ וַתַּגֵּד רֵיעָה אֶת דְּבַר-גֵּיאָה לְזֶאוּס בְּנָהּ.
שִׁחְרוּר הַקִּיקְלוֹפִּים וְהָעֲנָקִים  	
וְקַמְפֵּי, טִיטָנִית עֲקֻמַּת-גַּב – סוֹהֶרֶת לִכְלוּאֵי-טַרְטָרוֹס; עַל פִּי מִצְוַת כְּרוֹנוֹס הֵיטֵב שָׁמְרָה אוֹתָם לְבַל יִפְרְצוּ אֶל חֹפֶשׁ.   וַיֵּרֶד זֶאוּס אֶל טַרְטָרוֹס וַיַּךְ אֶת קַמְפֵּי, וַיִּקַּח מִיָּדָהּ אֶת מַפְתְּחוֹת שַׁעֲרֵי-הַכֶּלֶא, וַיִּפְתַּח אֶת הַשְּׁעָרִים לִרְוָחָה לִפְנֵי הַקִּיקְלוֹפִּים וְהָעֲנָקִים.  אֵלֶּה יָצְאוּ לַחָפְשִׁי מִבֵּית-כִּלְאָם, וּבְחֶדְוָה קִבְּלוּ עֲלֵיהֶם לִהְיוֹת בַּעֲלֵי-בְרִית לְזֶאוּס וְעֵזֶר לוֹ בְּמִלְחַמְתּוֹ עִם כְּרוֹנוֹס.
וְהַקִּיקְלוֹפִּים יָדְעוּ אֶת סוֹד מְלֶאכֶת חִצֵּי-רַעַם, וַיִּמְסְרוּ אֶת הַסּוֹד לְזֶאוּס, וַיְלַמְּדוּהוּ לַעֲשׂוֹת חִצֵּי-רַעַם וְלִירוֹת בָּהֶם.  וְהֵם עַצְמָם יָשְׁבוּ וְעָשׂוּ חִצֵּי-רַעַם, עַד הָיוּ חֲמוּשִׁים בְּרַבִּים-רַבִּים מֵהֶם.  וּשְׁלֹשֶׁת בַּעֲלֵי מְאַת-הַזְּרוֹעוֹת צָבְרוּ סְלָעִים עֲקוּרִים וְאַבְנֵי-שָׂדֶה גְדוֹלוֹת לַעֲרֵמוֹת-עֲרֵמוֹת.
וּבְנֵי כְּרוֹנוֹס, פּוֹסֵידוֹן, הָדֶס וְזֶאוּס, שְׁלָשְׁתָּם נוֹעֲצוּ יַחַד לְהַכּוֹת אֶת כּרוֹנוֹס אֲבִיהֶם מַכַּת אַלְקוּם.  הָדֶס, אֲשֶׁר שְׁמוֹ מִתְפָּרֵשׁ נֶעְלָם כִּי בִיכָלְתּוֹ לַעֲשׂוֹת עַצְמוֹ בִּלְתִּי-נִרְאֶה, הִתְגַּנֵּב אֶל מְכוֹן-כְּרוֹנוֹס, וְאִיֵּם עָלָיו בִּתְלַת-הַקִּלְּשׁוֹן אֲשֶׁר בְּיָדוֹ.  וּבָרֶגַע הַהוּא רָץ וְקָרַב זֶאוּס וְשָׁלַח בּכְרוֹנוֹס חֵץ-רָעַם, וַיְהֻמֵּהוּ.
תְּבוּסַת הַטִּיטָנִים	
אָז לָקְחוּ שְׁלֹשֶת הָעֲנָקִים בַּעֲלֵי מְאַת-הַזְּרוֹעוֹת, אִישׁ-אִישׁ סֶלַע אוֹ אֶבֶן בְּכָל אַחַת מְזְּרוֹעוֹתָיו, וְיַדֵּה אוֹתָם בַּטִּיטָנִים.  וְהָאֵל פַּאן, מֵאַחֲרוֹנֵי יְלוּדֵי גֵיאָה, אֲשֶׁר הָרְתָה אוֹתוֹ מִכֹּחָהּ הִיא, בְּאֶפֶס אָב – זֶה פַּאן מְחַבֵּב אַדְמוֹת-מִרְעֶה וּמִשְׁכְּנוֹת-רוֹעִים, אֲשֶׁר הוּא שָׂעִיר כְּמוֹ תַיִשׁ, וְפַרְסוֹתָיו שְׁסוּעוֹת, וְקַרְנֵי-תַיִשׁ קַרְנָיו – הוֹפִיעַ פִּתְאֹם וְגָעָה בְּקוֹל-אֵימִים.  וַיִּמַּס לְבַב הַטִּיטָנִים בְּקִרְבָּם, וַיָּנוּסוּ בְּבֶהָלָה, וְהָאֵלִים רוֹדְפִים אַחֲרֵיהֶם.  וַיִּשְׁבּוּ הָאֵלִים מֵהֶם עַם רָב, אוֹתָם וְאֶת נְשֵׁיהֶם וּבְנוֹתֵיהֶם.
אֶת רֹב הַטִּיטָנִים כָּלָא זֶאוּס בְּטַרְטָרוֹס, וַיְצַו עֲלֵיהֶם אֶת הָעֲנָקִים בַּעֲלֵי מְאַת-הַזְּרוֹעוֹת לְשָׁמְרָם.  וְאֶת אָבִיו כְּרוֹנוֹס הֶגְלָה הַרְחֵק-הַרְחֵק, מֵעֵבֶר לַקַּו אֲשֶׁר שָׁם נוֹשְׁקִים כּוֹכְבֵי-הַמַּעֲרָב אֶת גַּלֵּי-אוֹקְיָנוֹס.  שָׁמָּה אָסַף כְּרוֹנוֹס אֶת שְׁאֵרִית מַחֲנֵהוּ עִם נִימְפוֹת-זָהָב, וְיִסֵּד מַמְלָכָה הַנִּקְרֵאת אִיֵּי-הַבְּרוּכִים, כִּי שָׁם נְעוּרֵי-עַד, וְצִפֳּרֵי-חֶמֶד מְעוֹפְפוֹת בְּשַׁלְוַת-הַשְׁקֵט עַל פְּנֵי שִׂיחִים, הָעוֹמְדִים נֶצַח בַּאֲבִיבָם, וּפַרְפָּרִים בַּל-יִגְוָעוּ מְרַחֲפִים עַל פְּנֵי פְרָחִים בַּל-יִבֹּלוּ.
עֹנֶשׁ אַטְלַס	
וְאֶת מַצְבִּיא-הַטִּיטָנִים רְחַב-הַכְּתֵפַיִם, אַטְלַס, עָנַשׁ זֶאוּס שֶׁיַּעֲמֹד בִּקְצֵה יַבֶּשֶת-אַפְרִיקָה הַגְּדוֹלָה, וְיִשָּׂא עַל כְּתֵפָיו אֶת כָּל כֹּבֶד-הָרָקִיעַ, אֵין שֵׁבָּתוֹן וְאֵין מְנוּחָה כָּל-הַיָּמִים.
וּבַטִּיטָנִיּוֹת לֹא נָגַע זֶאוּס לְרָעָה, בִּגְלַל רֵיעָה אִמּוֹ וּבִגְלַל יְדִידָתוֹ מֶטִיס, אֲשֶׁר שְׁמָהּ מִתְפָּרֵשׁ עֵצָה טוֹבָה.
וַיִּשְׁלְטוּ הָאֵלִים בְּסִדְרֵי-הַיְקוּם לְדוֹרוֹת וּתְקוּפוֹת, תַּחַת שִׁלְטוֹן-הַטִּיטָנִים אֲשֶׁר מֻגַּר, וְזֶאוּס נָגִיד לָהֶם וָמֶלֶךְ.
אוֹלִימְפּוֹס הָהָר וְאוֹלִימְפּוּס שֶׁל-מַעְלָה	
בָּרִאשׁוֹנָה הִסְתַּפְּקוּ הָאֵלִים בְּנָוֶה בְּפִסְגַּת הַר-אוֹלִימְפּוֹס, עֲטוּרַת-הָעֲנָנִים.  וַיְהִי אַחֲרֵי אֲשֶׁר אָמְצוּ הָאֵלִים וְשָׂגְבוּ, בָּנוּ לָהֶם אוֹלִימְפּוֹס שֶׁל-מַעְלָה בַּשָּׁמַיִם הַבְּהִירִים, לְגֹבַהּ רַב מֵעַל עַנְנֵי-הָעֲרָפֶל.  שָׁם כּוֹנְנוּ אַרְמְנוֹת-זָהָב וְגַנֵּי-תִפְאֶרֶת, וַיִּתְעַנְּגוּ עַל כָּל טוּב, אָכוֹל אַמְבְּרוֹסִיָּה וְשָׁתֹה נֶקְטַר – מַאֲכָל וּמַשְׁקֶה אֲשֶׁר חִדְּשׁוּ אֶת נְעוּרֵיהֶם וְנָסְכוּ בְּעוֹרְקֵיהֶם חַיֵּי-עוֹלָם.  וְהַמּוּסוֹת, בְּנוֹת-הַשִּׁיר, הָיוּ בָאוֹת לְשָׁם וּמְרַוּוֹת נַפְשָׁם בִּנְגִינוֹת, בִּמְחוֹלוֹת וּבְמַחֲזוֹת מַעֲשֵׂי-מַחֲשָׁבֶת.
יַפֶּתּוֹס וּצְעִירֵי בָנָיו	 
וּשְׁנַיִם מִן הַטִּיטָנִים לֹא נָטְלוּ חֵלֶק בְּמִלְחֶמֶת אֲחֵיהֶם אֶת הָאֵלִים; הֵם פְּרוֹמֶתֵּיאוֹס וְאֶפִּימֶתֵּיאוֹס, שְׁנֵי בְנֵי יַפֶּתּוֹס.   כִּי, בְּעֵת פְּרוֹץ הַמִּלְחָמָה, קָרָא לָהֶם אֲבִיהֶם יַפֶּתּוֹס וַיֹּאמֶר לָהֶם: "הִנֵּה, אֲנִי זָקַנְתִּי מֵעֲשׂוֹת קְרָב, אֲבָל אֶעֱמֹד עִם דּוֹרִי וְעַמִּי בָּרָעָה אֲשֶׁר בָּאָה עֲלֵיהֶם. וְאוּלָם אַתֶּם, בָּנַי, אַל תָּאוּצוּ אֶל הַמִּלְחָמָה כִּשְׁנֵי אֲחֵיכֶם הַגְּדוֹלִים מִכֶּם, מֶנוֹאֶטְיוֹס וְאַטְלַס. כִּי זֹאת יָדַעְתִּי: גֵּיאָה הַיְשִׁישָׁה מְנַבֵּאת חֻרְבָּנֵנוּ, וּמֶטִיס שַׁאֲרַתְכֶם נוֹדֶבֶת עֲצָתָהּ לְזֶאוּס, וּמַפַּלְתֵּנוּ גְזוּרָה מֵרֹאשׁ. שַׁלָּמָה תִּהְיוּ אַתֶּם, צְעִירֵי-בָנַי, גַּם אַתֶּם בַּנוֹפְלִים?  הִנָּזְרוּ לָכֶם מִן הַמִּלְחָמָה הַזֹּאת, וּבְעֵת הִכּוֹן מִשְׁטָר חָדָשׁ בָּעוֹלָם, עוֹד תִּהְיוּ מְהַלְּכִים עַל פְּנֵי הָאָרֶץ.  וְיֶשׁ-יוֹם תָּבִיאוּ לָעוֹלָם טוֹבָה הַרְבֵּה".  שָׁמְעוּ שְׁנֵי הָאַחִים בְּקוֹל אֲבִיהֶם הַזָּקֵן, וַיִּרְחֲקוּ מִשְּׁאוֹן-קְרָבוֹת.  וְאַחֲרֵי-כֵן, בְּהֵעָנֵשׁ יֶתֶר הַטִּיטָנִים בְּיַד זֶאוּס, אִישׁ כּעָנְשׁוֹ, הִתְהַלְּכוּ הַשְּׁנַיִם הָאֵלֶּה חָפְשִׁים בָּאָרֶץ.
וּבְהִוָּדַע לְזֶאוּס כִּי פְּרוֹמֶתֵּיאוֹס חָכָם בֶּן חָכָם הוּא, יֵשׁ וּקְרָאָהוּ גַם לְעֵצָה בְּהִלְכוֹת מְלוּכָה וּמִשְׁפָּט.
חֲלֻקַּת הַשִּׁלְטוֹן	
פַּעַם הִתְמַרְמְרוּ פּוֹסֵידוֹן וְהָדֶס בְּאָזְנֵי אֲחִיהֶם זֶאוּס, לֵאמֹר: "אָמְנָם, בֶּן-חוֹרִין הָייתָ בָּאָרֶץ בְּעוֹד אָנוּ קְבוּרִים חַיִּים בְּבֶטֶן כְּרוֹנוֹס, אָבִינוּ-בּוֹלְעֵנוּ. אֲבָל אֲנַחְנוּ קָדַמְנוּ לְךָ לְלֵדָה, וּמַה כִּי לָקַחְתָּ לְךָ שָׁלְטָן וּמְלוּכָה עַל הָעוֹלָם כֻּלּוֹ? גַּם לָנוּ זְכוּת עַל מְלוּכָה!"
יָדַע זֶאוּס כִּי כֹח בְּיָדוֹ לְכַלּוֹת אֶת אֶחָיו בְּחִצֵּי-רַעַם, אֲבָל הוּא הָיָה עֲיַף-קְרָבוֹת, וַיַּעַן לְאֶחָיו: "נִקְרָא לִפְרוֹמֶתֵּיאוֹס, וְיִשׁפּוֹט בּינֵינוּ". קָרְאוּ לִפְרוֹמֶתֵּיאוּס, וַיַּעַשׂ פּרוֹמֶתֵּיאוֹס שָׁלוֹם בֵּינֵיהֶם, עַל פִּי הַחֲלֻקָּה הַזֹּאת: לְזֶאוּס – הַשְּׂרָרָה עַל מֶרְחֲבֵי-רָקִיעַ, עַנְנֵי-סוּפָה, וּבְרָקִים וּרְעָמִים; לְפוֹסֵידוֹן וְצֶאֱצָאָיו – הַיָּם וְכָל הַנְּהָרוֹת וּמִקְווֹת הַמָּים; לְהָדֶס – אֵירֶבּוֹס, טַרְטָרוֹס, וְכָל מְדוֹרֵי שְׁאוֹל-תַּחְתִּיּוֹת; וּפְנֵי-הָאֲדָמָה וְאוֹלִימְפּוֹס מְשֻׁתָּפִים לִשְׁלָשְׁתָּם. אַךְ לְזֶאוּס כִּסֵּא-הַמְּלוּכָה בְּאוֹלִימְפּוֹס, כִּי הוּא אֲשֶׁר הִתִּיר אֶת אֶחָיו מִבֵּית-מַאֲסָרָם הֶחָי, וְהֵם חַיָּבִים בִּכְבוֹדוֹ.  וְכַאֲשֶׁר שָׁפַט פְּרוֹמֶתֵּיאוֹס, כֵּן הָיָה.
חֲגוֹרַת אַפְרוֹדִיטֵי	 
אַפְרוֹדִיטֵי, יְלִידַת-הַקֶּצֶף, לָבְשָׁה חֲגוֹרַת-פְּנִינִים אֲשֶׁר קֶסֶם בָּה: אֵלָה אוֹ אִשָּׁה אֲשֶׁר תִּלְבַּשׁ אֶת הַחֲגוֹרָה, יֻאְדַּר חִנָּה לְצוֹדֵד אֶת רוֹאֶיהָ.  וַיְהִי כִּי בָאָה אַפְרוֹדִיטֵי אֶל אוֹלִימְפּוֹס לִתְפּוֹס אֶת מְקוֹמָהּ בֵּין הָאֵלִים, וַיַּחְשֹׁק בָּהּ פּוֹסֵידוֹן שַׂר-הַיָּם, וַיִּתְאַו אוֹתָהּ הָדֶס, אֲדוֹן-שְׁאוֹל.  רַק זֶאוּס נִשְׁמַר מִפְּנֵי שִׁעְבּוּד נַפְשׁוֹ לְיָפְיָהּ, כִּי אָמַר: "אִם אֶכָּנַע לִפְנֵי יָפְיָהּ, אֶהְיֶה עֶבֶד לָהּ, וְאֶחְדַּל לִהְיוֹת שַׁלִּיט בָּאֵלִים".
מֶטִיס הָרָה, וְזֶאוּס בּוֹלֵעַ אוֹתָהּ	
אֲבָל חֲגוֹרַת-אַפְרוֹדִיטֵי הָיְתָה גַם לוֹ לְמַרְגִּיז-נֶפֶשׁ וְלִמְעוֹרֵר-תְּשׁוּקוֹת. וַיֵּט חִשְׁקוֹ אֶל אֵלוֹת וְנִימְפוֹת, וְאֶל נָשִׁים בְּנוֹת-תְּמוּתָה אֲשֶׁר פָּרְחוּ דוֹר אַחַר דוֹר.  וַתְּהִי רֵאשִׁית שְׁקִיקָתוֹ אֶל מֶטִיס יוֹעַצְתּוֹ.  וּבְהִתְהַלְּכָם פַּעַם יַחְדָּו, וְהִיא מַעֲנִיקָתוֹ דִּבְרֵי טַעַם וְחָכְמָה כְּדַרְכָּה, וַיִּבְעַר יִצְרוֹ בוֹ וַיִּתְפְּשֶׂהָ פִּתְאֹם, וַיְחַבֵּק אוֹתָהּ חִבּוּק-בָּעַל. וַתֹּאמֶר לוֹ: "מַה זֹּאת עָשִׂיתָ? וְגֵיאָה הַיְשִׁישָׁה הִזְהִרַתְנִי, כִּי בֵן אִם יַעֲמֹד לִי מִמֶּךָ, יַפִּילְךָ מִמַּלְכוּת וְיִמְלֹךְ תַּחְתֶּיךָ, וְיַעֲשֶׂה לְךָ כַּאֲשֶׁר עָשִׂיתָ לִכְרוֹנוֹס אָבִיךָ, וְכַאֲשֶׁר עָשָׂה הוּא לְאוּרָנוֹס אָבִיו". וַיִּבָּהֵל זֶאוּס.
נִצְנֵץ לְפָנָיו זֵכֶר מִנְהַג כְּרוֹנוֹס, שֶׁהָיָה בּוֹלֵעַ יְלָדָיו, וּבְאֶפֶס-מַחֲשָׁבָה, קָם עַל מֶטִיס וַיִּבְלָעֶנָּה, לְבַל תַּעֲמִיד לוֹ בֵן.
וַתִּמּוֹג מֶטִיס בְּקִרְבּוֹ, וַיֶּחְכַּם זֶאוּס בִּמְאֹד-מְאֹד.  וַיֵּדַע עֲבָרוֹת וַעֲתִידוֹת וְאֵת אֲשֶׁר מִתְרַקֵּם בְּתֹהוּ מֵעֵבֶר לְסִדְרֵי-עוֹלָם.  וַיִּצְחַק בְּקִרְבּוֹ לֵאמֹר: "תַּחַת הֱיוֹתִי בַעַל לְעֵצָה טוֹבָה, הִנְנִי כַּיּוֹם בְּעַצְמִי עֵצָה טוֹבָה".
זֶאוּס חָשּׁ בְּרֹאשׁוֹ	לְשָׁנִים תָּקַף אֶת רֹאשׁ-זֶאוּס מַכְאוֹב נוֹרָא, עַד חִשֵּׁב מִצְחוֹ לְהִתְפּוֹצֵץ, וְלֹא הִשְׂכִּיל לָדַעַת מַה-לּוֹ. וַיִּקְרָא לִפְרוֹמֶתֵּיאוֹס וַיִּשְׁאָלֵהוּ פֵּשֶׁר-דָבָר.  וַיֹּאמֶר לוֹ פְּרוֹמֶתֵּיאוֹס: "מֹחֲךּ הֲרֵה-רַעְיוֹן הוּא.  יִבָּקַע מִצְחֲךָ, יֵצֵא הָרַעְיוֹן הַחוּצָה, וְיִרְוַח לָךְ". וַיִּתְחַנֵּן זֶאוּס לִפְנֵי פְּרוֹמֶתֵּיאוֹס: "קַח-נָא אַתָּה גַרְזֶן, פַּלַּח וּבְקַע אֶת מִצְחִי, כִּי גָדַל מַכְאוֹבִי מִסְּבוֹל". וַיַּעַש לוֹ פְּרוֹמֶתֵּיאוֹס כַּאֲשֶׁר בִּקֵּשׁ.
הָאֵלָה בַּת קָדְקֳדוֹ	
אַךְ נִבְקַע מֵצַח-זֶאוּס, וְהִנֵּה קָפְצָה מִתּוֹךְ רֹאשׁוֹ אֵלָה-בְּתוּלָה, לְבוּשַׁת שִׁרְיוֹן-זָהָב, וַתָּרַע תְּרוּעָה גְדוֹלָה אֲשֶׁר הֶחֱרִידָה שָׁמַיִם וְאֶרֶץ וָיָם, וְיָדָהּ נוֹפֶפֶת בְּרֹמַח-כָּסֶף. וַיֶּחֶרְדוּ הָאֵלִים לַמַּרְאֶה.   אוֹמְרִים כִּי גַם הֶלְיוֹס אֵל-הַשֶּׁמֶשׁ, עָמַד מִשְׁתּוֹמֵם בְּמַהֲלָכוֹ בָּרָקִיעַ, וְלֹא זָז עַד הוֹרִידָה בַּת קָדְקֹד-זֶאוּס אֶת רָמְחָהּ לְצִדָּהּ.  הִיא פַּלַּס אַתֵּינֵי, אֵלָה תּוֹמֶכֶת גִּבּוֹרֵי-צֶדֶק בְּחָכְמָתָה.  וּבִרְבוֹת הַיָּמִים הָיְתָה לְרֹאשַׁת-פֻּלְחָן וְגוֹנֶנֶת לְעִיר אֲשֶׁר נִקְרְאָה עַל-שְׁמָהּ: אַתֵּינָה; הִיא הָעִיר אַתֵּינָה הַמְהֻלֶּלֶת בַּחֲכָמֶיהָ וּפַסָּלֶיהָ וּמְשׁוֹרְרֶיהָ, מְגַלְּמֵי חֶזְיוֹנוֹתֵיהֶם בִּדְרָמוֹת וּמַקְהֲלוֹת-שִׁיר לִפְנֵי אַלְפֵי מַקְשִׁיבִים בְּאַמְפִיתֵיאַטְרוֹן.
וַיְחַבֵּב זֶאוּס אֶת אַתֵּינֵי יוֹתֵר מִכָּל זַרְעוֹ, אֲשֶׁר יֻלְּדוּ לוֹ אַחֲרֵי-כֵן.  כִּי כֻלָּם יְלִידֵי-רֶחֶם הָיוּ, וְהִיא יְלִידַת-מֹחוֹ, אַחֲרֵי אֲשֶׁר בָּלַע אֶת אִמָּהּ מֶטִיס.
הֶרָה נִזְקֶקֶת לְעֶזְרַת אַפְרוֹדִיטֵי	 
וְהֶרָה אָהֲבָה אֶת צְעִיר-אַחֶיהָ, אֶת זֶאוּס הַשַּׁלִּיט בָּאֵלִים.  עֵינֶיהּ, אֲשֶׁר הֵן גְּדוֹלוֹת וַאֲרֻכּוֹת-רִיסִים כְּשֶׁל פָּרָה, זָלְגוּ דְמָעוֹת בַּמִּסְתָּרִים, וּפָנֶיהָ הַצְּחֹרִים לָבְשׁוּ עֲנָנָה.  וַתִּפְגּשׁ אַפְרוֹדִיטֵי אֶת הֶרָה, וַתִּשְׁאַל אוֹתָהּ: "מַה-לָּךְ, אֲצִילָה בָאֵלוֹת, כִּי עָגַמְתְּ?"  וַתַּעַן הֶרָה: "נִכְסְפָה נַפְשִׁי אֶל אַחַד-הָאֵלִים, וְהוּא אֵינֶנּוּ שָׁת לִבּוֹ אֵלָי. אִם חֲפֵצַת-טוֹבָתִי אַתְּ, תּוּכְלִי לְעָזְרֵנִי".  שָׁאֲלָה אַפְרוֹדִיטִי: "בַּמֶּה אֶעֶזְרֵךְ?"  וַתֹּאמֶר הֶרָה: "הַשְׁאִילִינִי-נָא אֶת חֲגוֹרָתֵךְ, חֲגוֹרַת הַפְּנִינִים, אֲשׁר כָּל הַלּוֹבַשְׁתָּהּ תְּאֹהַב". וַתֵּעָתֶר לָהּ אַפְרוֹדִיטֵי.
בְּרִיחַת הֶרָה	
וְלִפְנוֹת עֶרֶב, כְּהַטּוֹת הֶלְיוֹס, אֵל-הַשֶּׁמֶשׁ, אֶת רִכְבּוֹ-אֵשׁ וְסוּסָיו-אֵשׁ מִמַּעֲרָב צָפוֹנָה, רָאָה זֶאוּס אֶת הֶרָה עֲטוּרַת-זִיו, וַיֶּאֱהָבֶנּה.  אַךְ לֹא בְקַלּוּת נַעַנְתָה הֶרָה לְזֶאוּס.  יָדֹעַ יָדְעָה אֶת נֶפֶשׁ-זֶאוּס כִּי הֲפַכְפֶּכֶת הִיא וְנוֹחָה לְהִתְפַתּוֹת אַחֲרֵי נִימְפוֹת וּשְׁאָר בְּנוֹת-חֶמֶד, וְהִיא, הֶרָה, מִן הַנְּפָשׁוֹת הַדְּבֵקוֹת בְּבַעַל-בְּחִירָתָן לָעַד.  וַתֹּאמֶר אֶל לִבָּהּ: "אִם לֹא בְּעָמָל וִיגִיעָה יִזְכֶּה בִי זֶאוּס, אֵקַל בְּעֵינָיו, וְחִישׁ יֵט מֵעָלַי וְיִפְתְּ לְבָבוֹ אַחַר צְעִירַת-טִיטָנִיּוֹת אוֹ מוּסָה מַנְעִימַת-זֶמֶר אוֹ נִימְפַת-נָהָר, נֶכְדַּת פּוֹסֵידוֹן".  וַיְהִי כַּאֲשֶׁר שָׁלַח זֶאוּס עֵינֵי-חֵשֶׁק בָּהּ, וַתִּבְרַח מִפָּנָיו, וַתִּדֹּד עַל פְּנֵי אִיֵּי-יָם וְרֻכְסֵי-הָרִים וּמִישׁוֹרֵי-עֲמָקִים.  וַיִּרְדּוֹף זֶאוּס אַחֲרֶיהָ, וּמִדֵּי שִׁבְתָּהּ לָנוּחַ, וּקְרוֹב זֶאוּס אֵלֶיהָ, שׁוּב נָשְׂאָה רַגְלֶיהָ וַתָּנֹס.
זֶאוּס עוֹשֶׂה בְּעָרְמָה	
שְׁלֹש מֵאוֹת שָׁנָה (לְאֵל הַחַי לָנֶצַח יִקְצַר פֶּרֶק-זְמַן זֶה מֵאֲשֶׁר לָנוּ, בְּנֵי-תְמוּתָה) רָדַף זֶאוּס אַחַר הֶרָה וְלֹא יָכֹל הַשִּׂיגָהּ.  לְבַסּוֹף עָשָׂה בְּעָרְמָה.  בְּשֶׁבֶת הֶרָה לְהִנָּפֵשׁ עַל אַחַד-הֶהָרִים בְּאַרְגּוֹלִיס, חוֹלֵל סוּפָה נוֹרָאָה, אֲפֵלַת עֲנָנִים, רַבַּת בְּרָקִים וּרְעָמִים, וְיוֹרֶדֶת מִשְׁפְּכֵי מַיִם אַדִּירִים.  וְהַאֵל עַצְמוֹ הִתְחַפֵּשׂ כִּדְמוּת קוּקִיָּה דְווּיָה וְחוֹלָנִית, מֻכַּת-סַעַר וּרְטֻבַּת-הַנּוֹצָה.  רָאֲתָה הֶרָה אֶת הַקּוּקִיָּה הַמִּסְכֵּנָה.  חָמְלָה עָלֶיהָ, וַתָּשֶׁת אֶת הַקּוּקִיָּה בְּחֵיקָהּ לְחַמֵּם אוֹתָהּ וְלָתֵת לָהּ מִסְתּוֹר מִגָּשֶׁם.  מִיָּד לָבַשׁ זֶאוּס אֶת דְּמוּתוֹ הָאֲמִתִּית, דְּמוּת הַשַּׁלִּיט בָּאֵלִים, וְהַסּוּפָה חָדֵלָה.  הֶרָה נֶאֱבְקָה עִמּוֹ, וְלֹא אָבְתָה לְמַלֵּא תְּשׁוּקָתוֹ, עַד נִשְׁבַּע לָהּ בְּשֵׁם הַנָּהָר סְטִיכְּס, הַזּוֹרֵם וְיוֹרֵד שְׁאוֹלָה, – כִּי כֵן יִשָּׁבְעוּ הָאֵלִים – כִּי יִקָּחֶנָּה לְאִשָּׁה לוֹ כַּחֹק, וְהִיא תִּמְלֹךְ עַל-יָדוֹ בְּאוֹלִימְפּוֹס כָּל הַיָּמִים.
מַתָּנוֹת לְזֶאוּס וְהֶרָה	
עַל אַדְמַת-סַמּוֹס חָגְגוּ אֶת חֲתֻנָּתָם.  וְכָל הָאֵלִים הֵבִיאוּ לָהֶם מַתָּנוֹת. גֵּיאָה, אֲדָמָה-אֵם הַיְשִׁישָׁה, נָתְנָה לְהֶרָה עֵץ אֲשֶׁר תַּפּוּחָיו זָהָב טָהוֹר.  מִקֵּץ-יָמִים נִמְצָא אֶת הָעֵץ נָטוּעַ בְּפַרְדֵּס-הֶרָה אֲשֶׁר מַעֲרָבָה לְהַר-אַטְלַס; וְהֶסְפֶּרִידוֹת, בְּנוֹת-הָעֶרֶב, נוֹטְרוֹת הַפַּרְדֵּס, וּדְרָקוֹן רוֹבֵץ לְרַגְלֵי-הָעֵץ, פֶּן יָבוֹא אִישׁ וְיִשׁדֹּד מִפִּרְיוֹ. 
הַרְבֵּה שֵׁמוֹת הָיוּ לְהֶרָה לִפְנֵי כְלוּלוֹתֶיהָ.  אַחֲרֵי הִנָּשְׂאָהּ לַמּוֹלֵךְ בְּאוֹלִימְפּוֹס נִקְבַּע שְׁמָהּ הֶרָה, אֲשֶׁר פֵּרוּשׁוֹ גְּבֶרֶת; וְהַמְשׁוֹרְרִים יְכַנּוּהָ: בַּעֲלַת עֵינֵי-הַפָּרָה.
הָיְתָה הַקּוּקִיָּה לְצִפּוֹר-קֹדֶשׁ לְהֶרָה, וְהָהָר אֲשֶׁר בּוֹ הִדְבְּיק זֶאוּס אֶת הֶרָה הַבּוֹרַחַת, וְהָאֵל אָז בִּדְמוּת קוּקִיָּה, נִקְרָא הַר-הַקּוּקִיָּה; וְשֵׁם הָהָר לְפָנִים תּוֹרְנַכְּס.
הֶרָה מוֹאֶסֶת בִּבְנָהּ	 
וַתַּהַר הֵרָה וַתֵּלֶד אֶת הֶפֵיסְטוֹס.  בְּטֶרֶם עִתּוֹ נוֹלַד הֶפֵיסְטוֹס, וְהוּא בַּעַל-מוּם כִּי עֲקֵבָיו הָיוּ מִקֶּדֶם וְאֶצְבְּעוֹת-רַגְלָיו מְאָחוֹר.   וּבְצֵאת הַיֶּלֶד, כַּאֲשֶׁר רָאֲתָה הֶרָה כִּי בֵן פָּגוּם הִיא נוֹתֶנֶת לְזֶאוּס, וַתִּמְאַס בִּפְרִי-רַחְמָהּ, וַתַּפֵּל אוֹתוֹ מִמָּרוֹם אָרְצָה.  הוּא בְּנָפְלוֹ הִתְגַּלְגֵּל הַרְבֵּה פְּעָמִים בָּאֲוִיר, רֹאשׁ עַל כְּרָעַיִם וּכְרָעַיִם עַל רֹאשׁ.  וּבְנַחֲתוֹ לְבַסּוֹף עַל הָאָרֶץ, נִשְׁבְּרוּ שְׁתֵּי רַגְלָיו, וַיְהִי צוֹלֵעַ אָנֶה וְאָנָה עַד עוֹלָם.
הַצָּלַת הֶפֵיסְטוֹס וְחִנּוּכוֹ	וְתֶטִיס, נִימְפַת-יָם טוֹבַת-לֵב, אָסְפָה אֶת הָעוֹלָל הַפָּצוּעַ, וַתְּרַפְּאֵהוּ. וְכַאֲשֶׁר גָּדַל וַיְהִי לְנַעַר, מְסָרַתְהוּ אֶל מִשְׁפַּחַת קִיקְלוֹפִּים בַּעֲלֵי גַלְגַּל-הָעַיִן הָאֶחָד, לְגַדְּלוֹ.  הֵמָּה לִמְּדוּהוּ לְרַכֵּךְ מַתָּכוֹת בְּאֵשׁ, וְלִנְגּוֹד צוּרוֹת יָפוֹת אַף-מוֹעִילוֹת מִנְּחשֶׁת וְזָהָב וְכֶסֶף וּבַרְזֶל.  מְקוֹם-עֲבוֹדָתָם הָיָה מְחִלּוֹת, עָמֹק מִתַּחַת לִפְנֵי-הָאֲדָמָה, אֲשֶׁר שָׁם זוֹרְמוֹת לַבּוֹת-בְּרֵאשִׁית, וּמֵהֶן לָמוֹ הָאֵשׁ.
הֶפֵיסְטוֹס עוֹלֶה לְאוֹלִימְפּוֹס	
שָׁמָּה בָּא פַּעַם זֶאוּס, בְּאֶחָד  מִסִּיּוּרָיו בְּתֵבֵל-אָרֶץ.  רָאָה אֶת הַצָּעִיר בִּמְלַאכְתּוֹ, כִּי מֵיטִיב הוּא לָצוּר וְלַעֲשׂוֹת מִמּוֹרָיו הַקִּיקְלוֹפִּים, וַיִּקָּחֵהוּ אִתּוֹ אֶל אוֹלִימְפּוֹס שֶׁבַּמְּרוֹמִים.  וּבְצֵלַע אוֹלִימְפּוֹס הָהָר חָצַב זֶאוּס לְהֶפֵיסְטוֹס נַפָּחִיָּה וַחֲצַר-חֲרֹשֶת מְרֻוָּחוֹת וּמְפֹאָרוֹת.  וַיְמַן זֶאוּס עַם-גַּמָּדִים, אֲשֶׁר דַּקְטִילִים שְׁמָם, וְהֵם מְהִירֵי-כַּפַּיִם בּכָל מַעֲשֵׂה-צוֹרֵף וּמַעֳשֵׂה-חָרָשׁ, לְעֵזֶר לְהֶפֵיסְטוֹס.  וַיְצַו עַל הֶפֵיסְטוֹס לְהָכִין שֻׁלְחָנוֹת וְכִסְאוֹת וְכָל כְּלֵי-בַּיִת מִנְּחֹשֶׁת וְכֶסֶף וְזָהָב לִנְוֵה-הָאֵלִים.  וַיַּעַשׂ הֶפֵיסְטוֹס כֵּן, וְהַדַּקְטִילִים עוֹזְרִים עַל יָדוֹ.  וְלִשְׁלֹשֶת מַלְכֵי-הָאֵלִים – זֶאוּס הַשּׁוֹכֵן תָּדִיר בְּאוֹלִימְפּוֹס, הָדֶס הַדָּר בִּשְׁאוֹל, שֶׁהִיא רְחוֹקָה לְעֹמֶק בָּאֲדָמָה כִּרְחוֹק הַשָּׁמַיִם לְגֹבַהּ מֵעַל הָאָרֶץ, וּפוֹסֵידוֹן, אֲשֶׁר בְּתַחְתִּית-הַיָּם אַרְמוֹנוֹ – עָשָׂה הֶפֵיסְטוֹס כִּסְאוֹת-זָהָב.
וְגַם לְהֶרָה אִמּוֹ, אֵשֶׁת-זֶאוּס, גְּבֶרֶת וּמַלְכָּה בְּאוֹלִימְפּוֹס, עָשָׂה הֶפֵיסְטוֹס נְכֵה-הָרַגְלַיִם כִּסֵא זָהָב, מְקֻשָּׁט בְּצִצֵּי-זָהָב וְדִשְׁאֵי-זָהָב, אֲשֶׁר פָּרוֹת-זָהָב רוֹעוֹת בָּהֶם, וְקוּקִיּוֹת שֶׁל אֲבָנִים טוֹבוֹת, מַעֲשֵׁה-תַשְׁבֵּץ, מְעוֹפְפוֹת מִמַּעַל לַפָּרוֹת.  וַתִּשְׂמַח הֶרָה עַל מַתְּנַת בְּנָהּ, וְלֹא יָדְעָה כִּי נָקָם יֶהְגֶּה לָהּ הֶפֵיסְטוֹס; כִּי עַל כֵּן יָדַע אֵת אֲשֶׁר עוֹלְלָה לוֹ אִמּוֹ, כִּי הִתְבַּיְּשָׁה בּוֹ וַתַּשְׁלִיכֵהוּ מִמְּרוֹמִים אָרְצָה, וְלֹא דַי לוֹ שֶׁנּוֹלַד בַּעַל-מוּם, עֲקֵבָיו לְפָנִים וְכַף-רַגְלוֹ מוֹרָה אֲחוֹרַנִּית – אַף עֲשָׂאַתְהוּ נְכֵה-רַגְלַיִם וּמְדַדֶּה-צוֹלֵעַ בְּלֶכְתּוֹ.
נִקְמַת הֶפֵיסְטוֹס	
וַיְהִי כְּשֶׁבֶת הֶרָה בְּכִסֵּא-הַתִּפְאֶרֶת, אֲשֶׁר עָשָׂה לָהּ הֶפֵיסְטוֹס, וַיִּתְרוֹמֵם הַכִּסֵּא וַיְרַחֵף בָּאֲוִיר; וְשַׁרְשְׁרוֹת-זָהָב יָצְאוּ מִתַּחַת לִזְרוֹעוֹת-הַכִּסֵּא וַתְּרַתֵּקְנָה אֶת הַיּוֹשֶׁבֶת בּוֹ, רַתֵּק הֵיטֵב, עַד לֹא יָכְלָה לָזוּז מִמּוֹשָׁבָהּ.  דָּאוּ כָּל הָאֵלִים מִסָּבִיב לְמַלְכָּתָם, נִסּוּ לְהַתִּיר אוֹתָה מֵרַתּוּקוֹתֶיהָ, וְלֹא יָכֹלוּ.  וְזֶאוּס אֵין עִמָּהּ אָז, כִּי לְמַסָּע הָלָךְ.
פִּדְיוֹן הֶרָה וּמְחִירוֹ	
וַיִּתְחַנְנוּ הָאֵלִים לִפְנֵי הֶפֵיסְטוֹס: "אָנָּא, שַׁחְרֵר אֶת הַגְּבֶרֶת, וְיִנָּתֵן לְךָ כָּל אֲשֶׁר תְּבַקֵּשׁ נַפְשֶׁךָ".  סֵרַב הֶפֵיסְטוֹס, כִּי מָתְקָה לוֹ נִקְמָתוֹ, וְדִמְעוֹת-אִמּוֹ לֹא נָגְעוּ עַד לִבּוֹ.  אַךְ לְבַסּוֹף נִמְלַךְ בְּדַעְתּוֹ וַיֹּאמַר: "הִשָּׁבְעוּ לִי כִּי תִנָּתֶן-לִי בַּקָּשָׁתִי".  וַיִּשָּׁבְעוּ לוֹ בְּאָלָה חֲמוּרָה בְּשֵׁם הַנָּהָר סְטִיכְּס.  וַיֹּאמֶר הֶפֵיסְטוֹס: "תִּנָּתֵן לִי אַפְרוֹדִיטֵי הַיָּפָה לְאִשָּׁה".
בְּעַל כָּרְחָם וּלְרַעַץ-רוּחָם נֵאוֹתוּ לוֹ הָאֵלִים.  וְכַאֲשֶׁר שָׁב זֶאוּס מִמַּסָּעוֹ, אִשֵּׁר הַדָּבָר, כִּי חָשַׁב: "תִּהְיֶה אַפְרוֹדִיטֵי נְשׂוּאָה לִשְׁלִישִׁי, וְתֶחְדַּל מְרִיבָה בֵּין שְׁנֵי אַחַי, פּוֹסֵידוֹן וְהָדֶס, וְשַׁאֲנַנָּה מַמְלַכְתֵּנוּ מֵרֹגֶז".
וְאַפְרוֹדִיטֵי נִכְנְעָה לִשְׁבוּעַת-הָאֵלִים וְאָלָתָם.  כֵּן הָיְתָה תִּפְאֶרֶת-הָאֵלוֹת, יְלִידַת-הַקֶּצֶף, לְאִשָּׁה לַכָּעוּר בָּאֵלִים, הֶפֵיסְטוֹס נְכֵה-הָרַגְלַיִם, אֲמַן הַמַּתָּכוֹת הַמְרֻכָּכוֹת בָּאֵשׁ.
הַחוֹשֵׁב מֵרֹאשׁ וְהַחוֹשֵׁב לְאַחַר מַעֲשֶׁה	 
פְּרוֹמֶתֵּיאוֹס פֵּרוּשׁוֹ חָשׁוֹב מֵרֹאשׁ; אֶפִּימֶתֵּיאוֹס פֵּרוּשׁוֹ חָשׁוֹב בְּסוֹף מַעֲשֶׂה.  וּשְׁנֵי הָאַחִים, צְעִירֵי בֵית-יַפֶּתּוֹס, כִּשְׁמוֹתָם כֵּן הָיוּ. פְּרוֹמֶתֵּיאוֹס הָיָה תְחִלָּה חוֹשֵׁב וְאַחַר עוֹשֶׂה; אֶפִּימֶתֵּיאוֹס הָיָה פּוֹחֵז לַעֲשׂוֹת וְאַחֲרֵי-כֵן הָיָה תּוֹהֶה "מַה-זֹּאת עָשִׂיתִי?"
הַצָּעָה לַעֲשִׂיַּת אָדָם	
וַיְהִי הַיּוֹם וַיֹּאמֶר פְּרוֹמֶתֵּיאוֹס אֶל אָחִיו: "הָבָה נַעֲשֶׂה אָדָם".
"אָדָם מַה-הוּא?" שָׁאַל אֶפִּימֶתֵּיאוֹס.
"יְצוּר אֱנוֹשִׁי אֲשֶׁר – "
יְצוּרִים אֱנוֹשִׁיִּים אֲשֶׁר קָדְמוּ לָאָדָם
הַדַּקְטִילִים – אֵיךְ צָצוּ וְקָמוּ
סִילֵנִים, סַטִּירִים וּדְרִיאַדּוֹת	
"יְצוּרִים אֱנוֹשִׁיִּים", נִכְנַס אָחִיו לְתוֹךְ דְּבָרָיו, "הֲלֹא כְּבָר יֶשְׁנָם בָּעוֹלָם.  יֶשְׁנָם הַמִּיְרמִידָנִים, עַם-נְמָלִים אֲשֶׁר גָּחוּ מִן הָאֲדָמָה וַיִּהְיוּ לַאֲנָשִׁים חָרוּצִים.  יֶשְׁנָם בְּנֵי נִימְפוֹת-הַמֵּלָה, וְהֵם מְשׂרְגַי יָד וָרֶגֶל, וּבִכְבֵדוּת יָזוּזוּ, כְּאִלּוּ נִטְּעוּ בִמְקוּמָם.  וְיֶשְׁנָם הַקּוּרֵיטִים, הֵם אֲשֶׁר בְּרַעֲשָׁם טִבְּעוּ אֶת בְּכִיַּת הַתִּינוֹק זֶאוּס, לְבַל יִוָּדַע מְקוֹם-מַחֲבוֹאוֹ לִכְרוֹנוֹס אָבִיו; וְהַקּוּרֵיטִים – שֵׁבֶט אֶחָד, מְגֻדָּל בְּמִקְצָת, מִגֶּזַע הַדַּקְטִילִים הַקְּטַנִּים, אֲשֶׁר עֲלֵיהֶם יְסֻפַּר: בְּלֶדֶת רֵיעָה אֶת הָדֶס, חָזְקוּ צִירֶיהָ עַד-מְאֹד.   מֵעֹצֶם-מַכְאוֹב נָעֲצָה אֶת אֶצְבְּעוֹתֶיהָ בָּאֲדָמָה, וּמֵרֹשֶם הָאֶצְבָּעוֹת צָצוּ אִישִׁים קְטַנִּים, חֲמִשָּׁה זְכָרִים כְּנֶגֶד יָדָהּ הַיְמָנִית וְחָמֵשׁ נְקֵבוֹת כְּנֶגֶד יָדָהּ הֵשְּׂמָאלִית; וְהֵם אֲבוֹת גֶּזַע-הַדַּקְטִילִים (כִּי דַקְטִילִים אֶצְבָּעוֹת יִתְפָּרַשׁ), אֲשֶׁר אַנְשֵׁיהֶם חָרָשֵׁי נְחֹשֶת וּבַרְזֶל, וּנְשֵׁיהֶם מְסַיְּעוֹת עַל-יָדָם בַּאֲמִירוֹת לַחַשׁ וָקָסֶם.  וְיֶשְׁנָם הַסִּילֵנִים, הוֹלְכֵי עַל שְׁתַּיִם, אֲשֶׁר זְנַב-סוּס לָהֶם, כַּף-רַגְלָם – פַּרְסַת-סוּס בִּלְתִי-שְׁסוּעָה, וְרַעְמַת-סוּס שוֹטֶפֶת עַל עָרְפָּם.  וְיֶשְׁנָם הַסַּטִּירִים, שׁוֹסְעֵי-פַּרְסָה כִּשְׂעִירֵי-עִזִּים, וְעֵינֵי-שְׂעִירִים עֵינֵיהֶם.  וְיֶשְׁנָן הַדְּרִיאַדּוֹת, שׁוֹכְנוֹת עֲצֵי-הַיַּעַר, אִשָּׁה-אִשָּׁה כִּימֵי הָעֵץ שֶׁלָּה יָמֶיהָ; וּבָהֶן הַהַמַּדְרִיאַדּוֹת, אֲשֶׁר חַיֵּיהֶן צְמוּדִים לְחַיֵּי-אַלּוֹנִים..."
רַעְיוֹן-הָאָדָם אֲשֵׁר לִפְרוֹמֶתֵּיאוֹס	
"לְאַט לְךָ, אֶפִּימֶתֵּיאוֹס אָחִי.  לֹא יְצוּרִים אֱנוֹשִיִּים כָּאֵלֶּה תֶּחֱזֶה נַפְשִׁי.   אֶהְגֶּה בְּאָדָם אֲשֶׁר מַרְאֵהוּ כָאֵלִים, וְהוּא יִתְמַהּ עַל סִדְרֵי-תֵבֵל וְיִשְׁתּוֹקֵק לִמְשֹׁל בָּהֶם; בְּחֶלְקוֹ עוֹלָמִית לֹא יִשְׂמַח, כִּי-אִם תָּמִיד יַחֲלֹם עַל הָדוּר וְנִשְׂגָּב מֵאֲשֶׁר מֻנָּה לוֹ: זֶה הָאָדָם, רְקָמָהוּ רַעְיוֹנִי".
"תְּנֵנִי וְאֶעֱשֶׂה אֲנִי אֶת הָאָדָם", אָמַר אֶפִּימֶתֵּיאוֹס.
"נַסֵּה", אָמַר פְּרוֹמֶתֵּיאוֹס לְאָחִיו.
אֶפִּימֶתֵּיאוֹס מְנַסֶּה לַעֲשׂוֹת אָדָם, וּמַה יוֹצֵא מִתַּחַת יָדוֹ	
וַיֵּלֶךְ אֶפִּימֶתֵּיאוֹס וַיָּלָשׁ דְּמֻיּוֹת שׁוֹנוֹת מֵעֲפַר-הָאֲדָמָה, וּבְכָל דְּמוּת יָצַק מִדּוֹת מִמִּדּוֹת שׁוֹנוֹת: מִזֵּג וְאִזֵּן, מָחַק וְגָדַשׁ, חִסֵּר וְיִתֵּר.  אָז יַפְצִיר בָּרוּחוֹת, בּוֹרִיאַס רוּחַ-צָפוֹן, זֶפִירוֹס רוּחַ-מַעֲרָב, נוֹטוֹס רוּחַ-דָּרוֹם, וְאָפֶלְיוֹטֶס רוּחַ-מִזְרָח (אַרְבַּעַת הָאַחִים, יַלְדֵי אַסְטְרַיּוֹס, אֲשֶׁר שְׁמוֹ מִתְפָּרֵשׁ הַכּוֹכָבִי, וְאֵאוֹס אֵלַת-הַשַּׁחַר: הֵמָּה הָרוּחוֹת, נִפְגְּשֵׁם אַחֲרֵי-כֵן כְּפוּפִים לְשִׁלְטוֹן אֵיאוֹלוֹס, אֲשֶׁר הָפְקַד עֲלֵיהֶם שַׂר), וְהֵם הָיוּ נוֹפְחִים בַּדְּמֻיּוֹת מִנְּשִׁימָתָם, עַד קָמוּ הֵן נֶפֶשׁ חַיָּה, בָּשָׂר-וָדָם: כֶּלֶב וְשׁוּעָל וּזְאֵב וַאֲרִי וְנָמֵר וּפַנְתֵּר וַחֲפַרְפֶּרֶת וְקוֹף וַעֲטַלֵּף, וְעוֹד רַבִּים, עָצוּם מִסְפָּרָם מֵהַזְכִּירָם פֹּה.  אֲבָל אָדָם בְּכָל אֵלֶּה לֹא הָיָה.
וַיָּבוֹא פְּרוֹמֶתֵּיאוֹס וַיַּרְא אֶת כָּל אֲשֶׁר עָשָׂה אֶפִּימֶתֵּיאוֹס, וַיֹּאמֶר אֶל אָחִיו: "הֵן בִּזְבַּזְתָּ אֶת כָּל הַמִּדּוֹת שֶׁבָּאָרֶץ עַל בַּעֲלֵי-הַחַיִּים הָאֵלֶּה.  וְאָדָם בַּמֶּה יֵעָשֶׂה?  וַיַּעַן לוֹ אֶפִּימֶתֵּיאוֹס בְּבֹשֶת-פָּנִים: "נִסִּיתִי ונִסִּיתִי לַעֲשׂוֹת אָדָם, וַיֵּצְאוּ אֵלֶּה מִתַּחַת יָדִי".
דְּמוּת הָאָדָם וּתְכוּנוֹתָיו
אֶרוֹס (אַהַב) קַדְמוֹן	
וַיִּגְבֹּל פְּרוֹמֶתֵּיאוֹס עָפָר מִן הָאֲדָמָה, וַיָּצָר מִמֶּנּוּ צוּרָה כְּמַרְאֵה דְמוּת-הָאֵלִים.  וַיֵּלֶךְ אֶל כָּל חַיָּה וְחַיָּה, וַיִשְׁאַל מִכָּל אַחַת סְגֻלַּת-מְעַט מִמִּדָּתָהּ – נֶאֱמָנוּת מִן הַכֶּלֶב, עָרְמָה מִן הַשּׁוּעָל, רַעַבְתָנוּת מִן הַזְּאֵב, גְּבוּרָה מִן הָאֲרִי, עַזּוּת מִן הַנָּמֵר, כֹּחַ-חִקּוּי מִן הַקּוֹף, וְכֵן כֻּלָּם – וַיִּטַּע אֶת פֵּרוּרֵי-הַסְּגֻלּוֹת בְּתוֹךְ הַצּוּרָה אֲשֶׁר צָר.   אַף מַשֶּׁהוּ מֵאוֹר-הַכּוֹכָבִים חָפַן וְנָתַן בְּתוֹכָהּ.  וַיִּזְרַע בָּהּ גַּם גַּרְעִינִים שֶׁל תְּשׁוּקוֹת אֶל הַצֶּדֶק וְהַחֶסֶד וְהָרַחֲמִים.  מֵאַיִן לָקַח פְּרוֹמֶתֵּיאוֹס אֶת הַגַּרְעִינִים הַמֻּפְלָאִים הָאֶלֶּה?   יֵשׁ אוֹמְרִים: מִיַּד אֶרוֹס: לֹא זֶה אֶרוֹס (אַהַב) בְּגִלְגּוּלוֹ הָאַחֲרוֹן, כְּפִי אֲשֶׁר נִפְגְּשֵׁהוּ בְּסִפּוּרֵינוּ אַחֲרֵי-כֵן – אֵל-נַעַר חָמוּד וְשוֹבָב, כְּנָפָיו פָּז וְאַרְגָּמָן, וְלוֹ קֶשֶׁת-זָהָב וְחִצֵּי זָהָב, בָּהֶם יִמְחַץ בְּנֵי-אָדָם וֵאֵלִים מַחַץ-אַהֲבָה חֲשׂוּךְ-מַרְפֵּא, – כִּי-אִם אֶרוֹס  (אַהַב) קָדוּם וְקַדְמוֹן, אֲשֶׁר בְּחֶבְיוֹן-תֹּהוּ שָׁכַן, וְהוּא אֲשֶׁר חָצַב לָרִאשׁוֹנָה מִתֹּהוּ תַּבְנִיּוֹת, וְעִרְבּוּבִיָה לְמוֹ סְדָרִים קִשֵּׁר.
וּבָאָדָם – גַּם מִנִּשְׁמַת אַתֵּינֵי וְחָכְמָתָהּ	
וְאֶל אַתֵּינֵי, הַחֲכָמָה בָאֵלוֹת, הָלַךְ פְּרוֹמֶתֵּיאוֹס וַיֹּאמֶר לָהּ: "עֵקֶב אֲשֶׁר בָּקַעְתִּי אֶת מֵצַח זֶאוּס אָבִיךְ, וָאֱהִי לָךְ מְיַלֵּד, עֲשִׂי-נָא הַיּוֹם טוֹבָה עִמָּדִי.  בּוֹאִי וְנִשְׁפִי מֵרוּחַ-אַפַּיִךְ בְּאַפֵּי הַיְצוּר הֶחָדָשׁ אֲשֶׁר עָשִׂיתִי".  וַתֵּעָתֵר לוֹ אַתֵּינֵי, וַתֵּרֶד וַתִּנְשֹׁף מֵרוּחַ-אַפֶּיהָ בִּנְחִירֵי גֹלֶם-הָאָדָם; וַיִּכָּנֵס בּוֹ גַם מֵרֵיחַ חָכְמָתָהּ.  וַיִּפְקַח הָאָדָם אֶת עֵינָיו וַיֶּחִי.
זֶאוּס מְאַשֵּׁר אֶת הָאָדָם, וְחוֹשֵׁשׁ מִפָּנָיו	צָפָה זֶאוּס מִמְּרוֹמֵי-אוֹלִימְפּוֹס, רָאָה אֶת הָאָדָם, פֹּעַל-פְּרוֹמֶתֵּיאוֹס וַיְאַשְּׁרֵהוּ.  וְכֵן אָמַר זֶאוּס אֶל נַפְשׁוֹ: "זֶה בֶּן-הַתְּמוּתָה, אֲשֶׁר הוּא כְצֵל קָטָן וְחַלָּשׁ וְחוֹלֵף לָאֵלִים הַכַּבִּירִים, יָפֶה יִהְיֶה כֹחוֹ לְהַעֲרִיץ אֶת הָאֵלִים וּלְהַרְבּוֹת לָהֶם קָרְבָּנוֹת.  אֲבָל אִם יֶחֱזַק וְיוֹסִיף חָכְמָה, עֲצוּרָה בוֹ סַכָּנָה לָאֵלִים.  תָּמִיד תִּהְיֶה עֵינִי פְּקוּחָה עָלָיו, שֶׁיִּשָּׁאֵר בְּחֻלְשָׁתוֹ וּלְעוֹלָם יִהְיֶה תָלוּי בַּהֲפָקַת-רָצוֹן מִלִּפְנֵי הָאֵלִים".
"לֹא תִקַּח מַתָּנוֹת מִזֶּאוּס"	 
וּפְרוֹמֶתֵּיאוֹס הִזְהִיר אֶת אֶפִּימֶתֵּיאוֹס לֵאמֹר: "הִשָּׁמֶר-לְךָ פֶּן תִּקַּח מַתָּנוֹת מִזֶּאוּס.  כִּי יָבוֹא לְהַעֲנִיק לְךָ דָבָר, לֹא תֹאבֶה וְלֹא תְקַבֵּל".
וַיְהִי כַּאֲשֶׁר הִשְׁרִישׁ הָאָדָם, וַיִּרֶב וַיִּפְרֹץ בָּאָרֶץ, וַיָּשֶׁת זֶאוּס עֵצוֹת בְּנַפְשׁוֹ לְהַחֲלִישׁ אֶת הָאָדָם לָנֶצַח וּלְדַכְּאֵהוּ, פֶּן יִגְאֶה וְיִהְיֶה לְרַהַב לָאֵלִים.
וַיִּקְרָא זֶאוּס לְהֶפֵיסְטוֹס רַב-הֶחָרָשִׁים, וַיֹּאמֶר לוֹ: "עֲשֵׂה-נָא אִשָּׁה, אֲשֶׁר תְּהִי אֵם לְנָשִׁים לְדוֹרוֹת הָאָדָם, יְצִיר-פְּרוֹמֶתֵּיאוֹס. כְּמֵיטַב כֹּשֶר-כַּפֶּיךָ תַּעֲשֶׂנָּה".
רְבִיַּת הָאָדָם בְּטֶרֶם הֱיוֹת אִשּׁה	כִּי עַד אָז לֹא הָיוּ נָּשִׁים לָאָדָם וּלְצֶאֱצָאָיו.  וּבְאֵין לָהֶם נָשִׁים, אֵיךְ רַבּוּ בָאָרֶץ?  אוּלַי עַל יְדֵי הִשְׁתַּלַּח עוֹלָלִים מִצַּלְעוֹתֵיהֶם, כְּעֵין גְּרוֹפִיּוֹת-זַיִת אוֹ יִחוּרֵי-תְאֵנָה; וּבִגְדוֹל עוֹלָל, הָיָה נִתָּק  מֵעַל אָבִיו-נוֹשְׂאֵהוּ וְעוֹמֵד עַל רַגְלֵי-עַצְמוֹ.
עֲשִׂיַּת הָאִשָּׁה	וַיַּעַשׂ הֶפֵיסְטוֹס אֶת הָאִשָּׁה מֵעַפְרוֹת-יְקָר וּמַתְּכוֹת-פְּלָאִים.  בִּדְמוּת-הָאֵלוֹת, אַךְ בְּתַבְנִית יוֹתֵר קְטַנָּה, עָשָׂה אוֹתָהּ: יָצַק אוֹתָהּ לְחֵן, שָׁזַר אוֹתָהּ לַעֲדִינוּת, רָקַם אוֹתָהּ לְתִפְאָרֶת.  וַיִּפַּח בָּהּ זֶאוּס רוּחַ-חַיִּים.  וְכָל הָאֵלִים וְהָאֵלוֹת נָתְנוּ לָהּ מַתָּנוֹת; אַפְרוֹדִיטֵי הֶעֱנִיקָה לְגוּפָהּ קֶסֶם-חֶמְדָּה; פּוֹסֵידוֹן תָּלָה לְצַוָּארָה מַחֲרֹזֶת מִן הַנִּפְלָאוֹת בִּפְנִינֵי-יַמָּיו; הֶרָה נָתְנָה בְּרֹאשָׁהּ כְּלִיל-מַלְכוּת; אַתֵּינֵי הֵאִירָה עֵינֶיהָ בְּטַל-טֹהַר; נִימְפוֹת בְּנוֹת-אֵלִים אָרְגוּ לָהּ כָּתְנוֹת-מֵשִׁי, דַּקּוֹת כְּקֶצֶף לָבָן בְּצֵלַע גַּל יְרַקְרַק; וְהַמּוּסוֹת בָּאוּ מִמְּעוֹנָן בְּהַר-הֶלִּיקוֹן וּבֵרְכוּהָ בְּזֹךְ-זִמְרָה וּמֹתֶק-מַנְגִּינָה וּמְשׁוּבַת-מָחוֹל.
זֵאוּס מֵבִיא אֶת הָאִשָּׁה לְאֶפִימֶתֵּיאוֹס	וַיָּבֵא זֶאוּס אֶת הָאִשָּׁה, כְּלוּלָה בַהֲדָרָהּ וּמִתְנוֹצֶצֶת בַּעֲדִי-עֲדָיִים, אֶל אֶפִּימֶתֵּיאוֹס; וּפְרוֹמֶתֵּיאוֹס אֵין עִם אָחִיו אָז בַּבָּיִת.  וַיֹּאמֶר זֶאוּס: "רְאִיתִיךָ, אֶפִּימֶתֵּיאוֹס, וְאַתָּה יוֹשֵׁב בְּגַפְּךָ, וּמַנְעַמֵּי-אַהֲבָה לֹא תֵדַע. וָאֶחְמֹל עָלֶיךָ, וְיָעַדְתִּי בַּת-אוֹרִים זֹאת לִהְיוֹת לְךָ לְאִשָּׁה.  פַּנְדוֹרָה – כָּל-מַתָּנוֹת – שְׁמָהּ, כִּי כָל הָאֵלִים קִשְּׁטוּהָ בְּמַתְּנוֹתֵיהֶם, וְתִהְיֶה כֻלָּהּ מַתָּנָה לָךְ".
אֶפִּימֶתֵּיאוֹס הָלַךְ שֶׁבִי אַחַר קֶסֶם-פַּנְדּוֹרָה וּבְרַק-תִּפְאַרְתָּהּ. וַיִּשְׁכַּח אֶת הַדָּבָר אֲשֶׁר הִזְהִיר אוֹתוֹ אָחִיו, לְבַל יְקַבֵּל מַתָּנוֹת מִיַּד זֶאוּס, וַיִּקַּח אֶת פַּנְדּוֹרָה לוֹ לְאִשָּׁה וַתְּהִי עִמּוֹ בְּבֵיתוֹ.
פִּטָּס וְסוֹד בּוֹ	וְשָׁם בַּבַּיִת, בְּאַחַת-הַפִּנּוֹת, עָמַד פִּטָּס עָגֹל, אֲשֶׁר הוּא שֶׁל-אֶבֶן וְכִסּוּיוֹ מֵאָבֶן.  וְאֶפִּימֶתֵּיאוֹס אָמַר אֶל פַּנְדּוֹרָה אִשְׁתּוֹ: "רַעְיָתִי, כֹּל אֲשֶׁר בַּבַּיִת הַזֶּה שֶׁלָּךְ הוּא, וְתַעֲשִׂי בוֹ כְּחֶפְצֵךְ, חוּץ מִן הַפִּטָּס הַזֶּה, שֶׁהוּא בִּרְשׁוּת אָחִי פְּרוֹמֶתֵּיאוֹס בִּלְבָד".
אַזְהָרָה וְאִסּוּר	
הִתְחִילָה פַּנְדּוֹרָה מְצִיקָה לְבַעְלָהּ: "מַה בַּפִּטָּס הַזֶּה?  אוּלַי דְּבַשׁ?  אוּלַי שֶׁמֶן?  אוּלַי דָּגָן?"  עָנָה לָהּ אֶפִּימֶתֵּיאוֹס: "אֵינֶנִּי יוֹדֵע מַה בַּפִּטָּס הַזֶּה.  רַק זֹאת יָדַעְתִּי, כִּי מֵעוֹלָם וְאַף פַּעַם לֹא רָאִיתִי אֶת פְּרוֹמֶתֵּיאוֹס אָחִי מֵרִים אֶַת כִּסּוּיוֹ וּמֵצִיץ לְתוֹכו.  וְהוּא צִוַּנִי וְהִזְהִירַנִי חֹמֶר-אַזְהָרָה לֵאמֹר: "אָסוּר וְאָסוּר לִפְתּוֹח אֶת הַפִּטָּס הַזֶּה אֲשֶׁר בְּפִנַּת-הַבָּיִת.  כַּאֲשֶׁר כֻּסָּה, כֵּן יִשָּׁאֵר מְכֻסֶּה, וְאֶת כִּסּוּיוֹ חַס מִלְהָזִיז".
וְלֹא יָדְעָה פַּנְדּוֹרָה מָנוֹחַ בְּנַפְשָׁהּ, כִּי הַפִּטָּס תָּמִיד כְּקוֹץ בְּלִבָּהּ וּכְכִרְסוּם בְּהִרְהוּרֶיהָ: "מִי יוֹדֵעַ מַה-דָּבָר יָקָר וְנִפְלָא צָפוּן בַּפִּטָּס הַזֶּה?  אוּלַי חֲגוֹרָה כְּחֲגוֹרַת-אַפְרוֹדִיטֵי, אֲשֶׁר קֶסֶם בָּהּ לְשַׁעְבֵּד אֵלִים; וְאוּלַי מִטְפַּחַת כְּמִטְפַּחַת-הַשָּׁנִי אֲשֶׁר לְאֶאוֹס, הַנִּפְרֶשֶׂת עַל פְּנֵי הָרָקִיעַ עִם שַׁחַר; וְאוּלַי מַתָּנָה חֲדָשָׁה, פְּלִיאַת מַעֲשֵׂה-אֳמָן, אֲשֶׁר נִשְׁלְחָה לִי מֵהֶפֵיסְטוֹס, וְצָרָה עֵין-פְּרוֹמֶתֵּיאוֹס מִלְּמָסְרָהּ לְיָדִי, פֶּן אִיף יוֹתֵר מִדַּי..."
פַּנְדּוֹרָה פּוֹתַחַת אֶת פִּי הַפִּטָּס וּמְשַׁחְרֶרֶת אֵת אֲשֶׁר בְּתוֹכוֹ	
וּפַעַם, בִּהְיוֹתָהּ לְבַדָּהּ בַּבַּיִת, לֹא יָכְלָה לְהִתְאַפֵּק עוֹד, וַתִּגַּשׁ אֶל הַפִּטָּס, וַתָּזֶז אֶת כִּסּוּי-הָאֶבֶן אֲשֶׁר עָלָיו, עַד נִפְתַּח אֵצֶל שְׁפַת-הַפִּטָּס סֶדֶק כְּשִׁעוּר לְבָנָה בַּת-יוֹמַיִם.  מִיָּד פָּרְצוּ וְיָצְאוּ מִשָּׁם, בְּזִמְזוּם וְזִבְזוּב וְזִדְזוּד וְצִרְצוּר וּנְשִׁיפָה – כִּנְחִיל-דְּבוֹרִים, כְּלַהֲקַת-אַרְבֶּה, כְּמַחֲנֵה-יַתּוּשִׁים, כְּמִשְׁלַחַת נְחָשִׁים מְעוֹפְפִים – כָּל מִינֵי פְגָעִים וּנְגָעִים וּמַסּוֹת וּמַדְוִים וּמַגֵּפוֹת וּמֵחוֹשִׁים וָחֳלָאִים רָעִים וּמְאֵרוֹת וְיִסּוּרִים וּמְצוּקוֹת וּמוּעָקוֹת.  חִישׁ סָגְרָה פַּנְדּוֹרָה הַנִּבְהֶלֶת אֶת הַכִּסּוּי עַל פִּי הַפִּטָּס.  אֲבָל אֵחֲרָה הַמּוֹעֵד.  כָּל אוֹתָם הַשְּׁלִיחִים הָרָעִים כְּבָר הִתְפַּשְּׁטוּ עַל פְּנֵי הָעוֹלָם לְצַעֵר, לְהַכְאִיב, לְעַנּוֹת, לִשְׁבּוֹר וְלִרְצוֹץ.
לְיָמִים בָּא פְּרוֹמֶתֵּיאוֹס הַבָּיְתָה.  מָצָא אֶת הַזּוּג יוֹשְׁבִים קְדוּרֵי-פָנִים וּמַשְׁמִימִים.  הֵבִין אֶת אֲשֶׁר קָרָה בְּהֵעָדְרוֹ, וַיֹּאמֶר לָהֶם: "אֶפִּימֶתֵּיאוֹס אָחִי, הִזְהַרְתִּיךָ לְבַל תִּקַּח מַתָּנָה מִיַּד זֶאוּס, וְלָקָחְתָּ.  וְאַתְּ, אִשָּׁה, צֻוֵּית לְבִלְתִּי פְתֹחַ אֶת הַפִּטַּס, וּפָתָחַתְּ.  רְאוּ אֵת אֲשֶׁר עוֹלַלְתֶּם לָעוֹלָם!  אֲבָל אֶת הַנַּעֲשֶׂה אֵין לְהָשִׁיב.  הָבָה נָצִיץ בִּזְהִירוּת בַּפִּטָּס, וְנִרְאֶה אִם הַכֹּל עָרַק-פָּרַח, אוֹ אִם יֵשׁ עוֹד-מָה כָּלוּא שָׁם.
מַה שְּׁנִּשְׁאַר בְּתַּחְתִּית הַפִּטָּס	
וְהוּא לְאַט-לְאַט הֵסִיר אֶת כִּסּוּי-הַפִּטָּס וַיַּבֵּט פְּנִימָה.  בְּתַחְתִּית הַפִּטָּס עוֹד רִפְרְפָה בְּרִיָּה אַחַת וִיחִידָה, זְעִירָה וְרָפָה, אֲשֶׁר דּוֹמֶה וְלֹא עָצְרָה כֹּחַ לָצֵאת עִם כָּל אַחֶיהָ וְאַחְיוֹתֶיהָ.  וַיּוֹצֵא אוֹתָהּ פְּרוֹמֶתֵּיאוֹס, וַיַּחֲזֵק אוֹתָהּ בְּיָדוֹ, וְהִיא מִתְנוֹצֶצֶת בְּכָל צִבְעֵי-הַקָּשֶׁת.  וַיֹּאמֶר אֶל אָחִיו וְאֶל אֵשֶׁת-אָחִיו: "הִסְתַּכְּלוּ  בְזֹאת.  תּקְוָה שְׁמָהּ; קְטַנָּה וְחַלָּשָׁה תֵרָאֶה, אַךְ חֲזָקָה הִיא מִכָּל חָזָק.  שִׁמְרוּהָ הֵיטֵב, וְהַנְחִילוּהָ מִדּוֹר לְדוֹר.  כָּל זְמַן שְׁתִּהְיֶה תִּקְוָה לָאָדָם, עוֹד יוּכַל לַעֲמוֹד וּלְהִתְקַיֵּם עַל אַף כָּל הַמְּאֵרוֹת וְהַמְּצוּקוֹת וְהַמַּדְוִים אֲשֶׁר יִפְקְדוּהוּ".
וַתִּתְנַחֵם פַּנְדּוֹרָה עַל הַקִּלְקוּל אֲשֶׁר קִלְקְלָה בָּעוֹלָם.  וַתַּצְהֵל פָּנִים לְבַעְלָהּ, וַתֶּאֱהָבֵהוּ, וַתֵּלֶד לוֹ בָּנוֹת הַרְבֵּה.  וְהַבָּנוֹת הָיוּ לִבְנֵי-הָאָדָם לְנָשִׁים, וַיַּעֲמִידוּ דוֹרֵי-דוֹרוֹת.  וּבְכָל פִּגְעֵיהֶם וְצָרוֹתֵיהֶם, הָיְתָה תִקְוָה מְשַׁעֲשַׁעְתָּם וּמְשִׁיבָה נַפְשָׁם וּמֵיטִיבָה אֶת אוֹר-חַיֵּיהֶם לְמַעַן יוּכְלוּ לְהוֹסִיף וְלִחְיוֹת.
הָאֵלִים בְּתַאֲבוֹנָם, וּבְנֵי-הָאָדָם מִתְרוֹשְׁשִׁים	 
וַיָחֵלּוּ בְנֵי-הָאָדָם לַעֲבוֹד לָאֵלִים וְלִזְבּוֹחַ לָהֶם קָרְבָּנוֹת.  וּכְכֹל אֲשֶׁר הִרְבּוּ לִזְבּוֹחַ לָאֵלִים וְלָתֵת לָהֵם מִמֵּיטַב הַחֲלָקִים שֶׁל זֶבַח-הַצֹּאן וְזֶבַח-הַבָּקָר אֲשֶׁר לְעַצְמָם וּלְמִשְׁפְּחוֹתֵיהֶם – כֵּן גָּדַל תַּאֲבוֹן-הָאֵלִים לְקָרְבָּנוֹת וּמַתְּנוֹת-בָּשָׂר, וַיִּתְרוֹשְׁשׁוּ בְּנֵי-הָאָדָם.  וַיָּבוֹאוּ אֶל פְּרוֹמֶתֵּיאוֹס וַיִּתְאוֹנְנוּ בְּאָזְנָיו: "הָיוּ הָאֵלִים תְּאֵבֵי-בָשָׁר עַד-מְאֹד.  אֶת מֵיטַב הַחֲלָקִים שֶׁל סְעֻדּוֹתֵינוּ הֵם לוֹקְחִים לְעַצְמָם, וְהֵם מְכַלִּים אֶת עֶדְרֵי צֹאנֵנוּ וְעֶדְרֵי-בְקָרֵנוּ לִהְיוֹת לָהֶם לְקָרְבָּנוֹת". וַיֹּאמֶר לָהֶם פְּרוֹמֶתֵּיאוֹס: "לְמַכָּה זֹאת יֵשׁ לִי רְפוּאָה".
חֲלֻקָּתוֹ שֶׁל פָּר	וַיִּקַּח פְּרוֹמֶתֵּיאוֹס פַּר בֶּן-בָּקָר שָׁחוּט, וַיְנַתְּחֵהוּ, וַיְחַלֵּק אוֹתוֹ לִשְׁתֵּי חֲבִילוֹת: אֶת כָּל הָעֲצָמוֹת עָטַף בְּחֵלֶב, עָטוֹף הֵיטֵב, עַד לֹא נִרְאָה מִבַּחוּץ בִּלְתִּי אִם הַחֵלֶב לְבָד, וַיִּהְיוּ לַחֲבִילָה אֶחָת; וְאֵת כָּל נֵתַח רַךְ וָטוֹב מִן הַבָּשָׁר עָטַף בְּעוֹר-הַפָּר, עָטוֹף וְכַסֵּה הֵיטֵב, וַיִּהְיוּ לַחֲבִילָה שְׁנִיָּה.
וַיָּבוֹא לִפְנֵי זֶאוּס וַיֹּאמֶר לוֹ: "הֲטוֹב בְּעֵינֶיךָ, אֲשֶׁר לוֹקְחִים לָהֶם הָאֵלִים אֶת מַרְבִּית הַצֹּאן וְהַבָּקָר אֲשֶׁר לִבְנֵי-הָאָדָם וְאֶת מֵיטַב זִבְחֵי-סְעֻדּוֹתֵיהֶם וּכְבָר הִדַּלְדְּלוּ הָעֲדָרִים אֲשֶׁר לִבְנֵי-הָאָדָם, וּמִשְׁפְּחוֹת-הָאָדָם יוֹצְאוֹת רְעֵבוֹת וּכְחוּשׁוֹת מִסְּעֻדּוֹתֵיהֶם. מַה-בֶּצַע לָאֵלִים כִּי יִכְלוּ בְּנֵי-הָאָדָם בְּרָעָב?  וְאַתָּה זֶאוּס, שַׁלִּיט-בָּאֵלִים, הֵן צֶדֶק תִּשְׁפֹּט וְתַעֲשֶׂה".
וַיִּשְׁאַל זֶאוּס: "מָה אֶעֱשֶׂה, וְתַחְשְׁבֵהוּ צָדֶק?"
וַיֹּאמֶר פְּרוֹמֶתֵּיאוֹס: "הִנֵּה, חִלַּקְתִּי פַּר אֶחָד לִשְׁנַיִם, חֵלֶק כְּחֵלֶק. בְּחַר-לְךָ בְּשֵׁם הָאֵלִים אֶת הַמַּחֲצִית הָאֶחָת, וְהַמַּחֲצִית הַשְּׁנִיָּה תִהְיֶה לִבְנֵי-הָאָדָם".
זֶאוּס בּוֹחֵר אֶת חֵלֶק הָאֵלִים בַּזְּבָחִים	
וַיַּבֵּט זֶאוּס אֶל שְׁתֵּי הַחֲבִילוֹת, הָאַחַת עוֹר יָבֵשׁ וְהַשְּׁנִיָּה כֻּלָּהּ חֵלֶב לָבָן וְשָׁמֵן,  וַיִּשְׁלַח יָדוֹ אֶל חֲבִילַת-הַחֵלֶב וַיִּקָּחֶנָּה, וְאֶל חֲבִילַת-הָעוֹר לֹא שָׁעָה. וַיֹּאמֶר פְּרוֹמֶתֵּיאוֹס: "בָּחַרְתָּ בְּשֵׁם כָּל הָאֵלִים?"  וַיַּעַן זֶאוּס: "בָּחָרְתִּי". וַיֵּצֵא פְּרוֹמֶתֵּיאוֹס מִלִּפְנֵי זֶאוּס, וַחֲבִילַת-הָעוֹר בְּיָדוֹ.
וְזֶאוּס פָּתַח אֶת חֲבִילָתוֹ, וַיַּרְא וְהִנֵּה תְפוּשִׂים וְּטְמוּנִים בְּתוֹךְ הַחֵלֶב הַשּׁוֹפֵעַ וְהַנּוֹצֵץ רַק שִׁבְרֵי שֶׁלֶד-הָעֲצָמוֹת.
הֵיטֵב חָרָה לוֹ לְזֶאוּס עַל תַּעֲלוּל-הָעָרְמָה שֶׁל הַטִּיטָן, אֲבָל מִלָּה הַיּוֹצֵאת מִפִּי הַשַּׁלִּיט-בָּאֵלִים אֵין לְהָשִׁיב.  וַיְהִי הַדָּבָר לְחֹק: בְּכָל קָרְבָּן וְכָל זֶבַח – הָעוֹר וְהַבָּשָׂר לִבְנֵי-אָדָם, וְהַחֵלֶב וְהָעֲצָמוֹת – תְּרוּמַת-קֹדֶשׁ לָאֵלִים.
פּרוֹמֶתֵּיאוֹס חוֹמֵל עַל בְּנֵי-הָאָדָם וְגוֹנֵב לְמַעֲנָם אֵשׁ מִמְּרוֹמִים	
יג 
וְזֶאוּס צִוָּה עַל כָּל הָאֵלִים וְעַל הַקִּיקְלוֹפִּים, בַּעֲלֵי גַלְגַּל-הָעַיִן הָאַחַת, וְכָל הַיְצוּרִים הָאֶצְבְּעוֹנִיִּים, מְעַבְּדֵי מַתָּכוֹת בָּאֵשׁ בִּמְעָרוֹת-הָרִים וּבִמְחִלּוֹת-תַּחְתִּיּוֹת, וְכָל כֹּחוֹת מַעְלָה וּמַטָּה, לְבַל יִמְסְרוּ לִבְנֵי-אָדָם מִן הָאֵשׁ וּלְבַל יְלַמְּדוּם סוֹד הַטִּפּוּל בָּאֵשׁ וְהָעֲשִׂיָּה בְּעֶזְרָתָהּ.
וַיַּרְא פְּרוֹמֶתֵּיאוֹס אֶת סֵבֶל בְּנֵי-הָאָדָם מֵרוּחַ קָרָה וּכְפוֹר, וְאֶת דְּבַר הֱיוֹת יַלְדֵיהֶם צַיִד לְדֹב וְנָמֵר וְּזְאֵב, וּבַהֲמוֹתֵיהֶם הֶפְקֵר לְכָל חַיַּת-טֶרֶף, וּבִידֵיהֶם אֵין נֶשֶׁק זוּלָתִי עֵץ וָאָבֶן.  וַיַּחְמֹל הַטִּיטָן עַל בְּנֵי-הָאָדָם, וַיִּגְמֹר אֹמֶר: "אֶעֶזְרֵם, גַּם כִּי אַעֲלֶה עָלַי אֶת חֲמַת זֶאוּס". 
וְהוּא עָלָה אֶל רֹאשׁ אוֹלִימְפּוֹס הָהָר וְאֶל נְוֵה-הָאֵלִים – לֹא בְדֶרֶךְ יְשָׁרָה עָלָה, כִּי אִם בַּלָּאט, בְּדֶרֶךְ אֲחוֹרִית וַעֲקַלְקֶלֶת אֲשֶׁר הוֹרְתָה לוֹ אַתֵּינֵי,– וּבְיָדוֹ גִבְעוֹל-שֻׁמָּר עֲנָקִי, עָקוּר מֵאָרֶץ.  וּבְהַטּוֹת הֶלְיוֹס, אֵל-הַשֶּׁמֶשׁ, בְּקַצְוֵי מַעֲרָב אֶת סוּסָיו-אֵשׁ וְאֶת מֶרְכַּבְתּוֹ-אֵשׁ לְמַעַן סֹב בְּאַפְסֵי-צָפוֹן מִזְרָחָה עַד מְעוֹן אֵאוֹס, אֵלַת הַשַּׁחַר וְרֻדַּת-הָאֶצְבָּעוֹת, חָטַף פְּרוֹמֶתֵּיאוֹס מִנִּיצוֹצֵי-הָאֵשׁ, הַנִּתָּזִים מִגַּלְגִּלֵּי מֶרְכֶּבֶת-הֶלְיוֹס, וַיִּתֵּן אֶת נִיצוֹצֵי-הָאֵשׁ אֶל-תּוֹךְ גִּבְעוֹל-הַשֻּׁמָּר, כִּי יָדַע אֲשֶׁר שָׁם הֵיטֵב יִשְׁתַּמְּרוּ, אַף לֹא יֵרָאוּ חוּצָה.  וַיֵּרֶד אַרְצָה בַּדֶּרֶךְ אֲשֶׁר עָלָה-בָּה.
כֵּן הֵבִיא פְּרוֹמֶתֵּיאוֹס אֶת הָאֵשׁ, גְּנוּבַת-מְרוֹמִים, אֶל בְּנֵי-הָאָדָם. וַיְלַמְּדֵם אֶת תַּשְׁמִישֵׁי-הָאֵשׁ: בַּשֵּׁל וֶאֱפוֹת, וְחַזֵּק קְדֵרוֹת חֹמֶר וָחֶרֶס, וְרַכֵּךְ וְהַתֵּךְ וּצְרוֹף נְחֹשֶׁת וּבַרְזֶל לְמוֹ כְלֵי-עֲבוֹדָה וּכְלֵי-קֶטֶל: אֵת לַחֲפִירָה וַחֲנִית וָרֹמַח לְהִתְגּוֹנְנוּת וָצָיִד, וַתְּהִי חִתַּת הָאָדָם עַל כָּל הַחַיּוֹת; וְהוּא צָחַק לְשֶׁלֶג וְקָרָה, כִּי חִמְּמַתּוּ הָאֵשׁ.
וַיְהִי בְּלֵיל-כְּפוֹר, וַיַּשְׁקֵף זֶאוּס מִנְּוֵה-הָאֵלִים, וַיַּרְא וְהִנֵּה בִּשְׂדוֹת מִשְׁכְּנוֹת בְּנֵי-אָדָם וְדִירֵי-בְהֶמְתָּם זְרוּעוֹת לֶהָבוֹת-לֶהָבוֹת עַל פְּנֵי הָאֲדָמָה.  וַיֵּדַע כִּי הַטִּיטָן פְּרוֹמֶתֵּיאוֹס הוּא אֲשֶׁר מָרָה אֶת פִּי הַשַּׁלִּיט בָּאֵלִים וְגָנַב אֵשׁ לְמַעַן מִין-הָאָדָם, יְצִיר-שַׁעֲשׁוּעָיו.  וַיּכְעַס זֶאוּס מְאוֹד.
עֹנֵשׁ פּרוֹמֵתִּיאוֹס	נוֹרָא הָיָה הָעֹנֶשׁ אֲשֶׁר עָנַשׁ זֶאוּס אֶת פְּרוֹמֶתֵּיאוּס בְּעַד מַעֲשֵׂהוּ  זֶה. בְּשַׁרְשְׁרוֹת מַתֶּכֶת בְּלוּלָה, עֲשׂוּיוֹת יְדֵי הֶפֵיסְטוֹס, רִתֵּק אֶת הַטִּיטָן אֶל הַגָּבוֹהַּ בְּהָרֵי-קַוְקַז אֶל רֹאש-סֶלַע אֲשֶׁר שָׁם.  וְעַל עֵיט-עֲנָק צִוָּה לָבוֹא יוֹם-יוֹם וּלְעַנּוֹת אֶת פְּרוֹמֶתֵּיאוֹס, פָּלֹח בְּמַקּוֹר אַכְזָרִי אֶת חָזֵהוּ וְאָכֹל אֶת כְּבֵדוֹ: לַיְלָה – צִמַּח הַכָּבֵד וְהָיָה שָׁלֵם כְּבַתְּחִלָּה; יוֹם – וּבָא הָעַיִט וְשָׁב-וַאֲכָלוֹ.  כֵּן עֻנָּה פְּרוֹמֶתֵּיאֹוס הַרְבֵּה מֵאוֹת בַּשָּׁנִים, עַד קָם הֶרַקְלֶס גִּבּוֹר בְּדוֹר-גִּבּוֹרִים, וַיְשַׁחְרְרֵהוּ.
אָרֶס, אֶרִיס, אֵילֵיתִיָּה וְהֶבֵּי	וְהֶרָה יָלְדָה עוֹד לְזֶאוּס בַּעְלָהּ: אֶת אָרֶס, אֵל-הַמִּלְחָמָה, אֲשֶׁר הִתְהַלֵּךְ חָמוּשׁ מִכַּף-רַגְלוֹ וְעַד רֹאשׁוֹ, וְחֵלֶק לוֹ בְּכָל קְרָב-דָּמִים; וְלִפְנֵי אָרֶס גָּחָה מֵרֶחֶם אֲחוֹתוֹ-תְאוֹמָתוֹ, אֶרִיס, אֲשֶׁר שְׁמָהּ מִתְפָּרֵשׁ קְטָטָה – וְכָל הַיָּמִים שֵׁרְתָה אֶרִיס לְאָחִיהָ אָרֶס בְּעוֹרְרָהּ מְדָנִים, מוֹלִיכֵי אֶל מִלְחָמוֹת, בְּקֶרֶב אֵלִים וּבְקֶרֶב בְּנֵי-אָדָם; וַתְּהִי אֶרִיס הַשְּׂנוּאָה בָּאֵלוֹת. עוֹד יָלְדָה הֶרָה אֶת אֵילֵיתִיָּה, וְלָה נִתַּן הַתַּפְקִיד לְפַקֵּחַ עַל צֵאת תִּינוֹקוֹת אֶל אֲוִיר-עוֹלָם, וּבַאֲשֶׁר יֵשׁ לֵדָה שָׁם הִיא; וְאֶת הֶבֵּי, סֵמֶל נְעוּרֵי-נֶצַח, הִיא אֲשֶׁר בּרְבוֹת-הַיָּמִים הָיְתָה אִשָּׁה לַגִּבּוֹר הֶרַקְלֶס, אַחֲרֵי הִתְעַלּוֹתוֹ לִהְיוֹת אֵל שׁוֹכֵן-אוֹלִיְמפּוֹס.
זֶאוֹס אוֹהֵב שְׁתֵּי אֲחָיוֹת; הָאַחַת, אַסְטְרִיָּה, מִתְחַמֶּקֶת מִמֶּנּוּ, וְהַשְּׁנִיָּה, לֶטוֹ, נִשְׁמַעַת לוֹ	אָז יֵט זֶאוּס אֶת חִשְׁקוֹ אֶל שְׁתֵּי אֲחָיוֹת, בְּנוֹת הַטִּיטָן קוֹיוֹס (כּדַּוּר-הַשָּׁמַיִם); וְשֵׁם אֵשֶׁת קוֹיוֹס – פוֹיְבֵּי (טֹהַר).  וְאַחַת הָאֲחָיוֹת, אַסְטְרִיָּה (כּוֹכָבִית), בָּרְחָה מִפְּנֵי זֶאוּס. וַיְהִי כִּי רָדַף אַחֲרֶיהָ הָאֵל וְלֹא חָדַל, וַתְּהַפֵּךְ אֶת עַצְמָהּ לִדְמוּת תַּרְנְגֹלֶת. מִיָּד לָבַשׁ זֶאוּס דְּמוּת-נֶשֶׁר, וַיּוֹסֶף לִרְדּוֹף אַחֲרֶיהָ.  כִּמְעַט יַדְבִּיקֶנָּה, וְהִיא הִתְהַפְּכָה לְסֶלַע וַתִּפֹּל אֶל הַיָּם וַתִּצְלֹל בְּמַעֲמַקָּיו.
וַאֲחוֹת-אַסְטְרִיָּה, לֶטוֹ, אֲשֶׁר הֲלִיכוֹתֶיהָ דְּבַשׁ וָנֹעַם, לֹא הִתְנַכְּרָה אֶל זֶאוּס כַּאֲשֶׁר חָזַר אַחֲרֶיהָ.  וְזֶאוּס, הַשַּׁלִּיט בָּאֵלִים, פָּחֹד פָּחַד מֵאִשְׁתּוֹ הֶרָה, גְּבֶרֶת-אוֹלִימְפּוֹס, וּמִקִּנְאָתָהּ.  עַל-כֵּן בִּפְגִישׁוֹתָיו אֶת לֶטוֹ, הִתְגַּלְגְּלוּ שְׁנֵיהֶם בִּדְמוּת זוּג שַׂלְוִים, זָכָר וּנְקֵבָה.  וַתַּהַר לֶטוֹ.
אֵין מָקוֹם אֲשֶׁר זָרְחָה עָלָיו הַשֶּׁמֶשׁ וַיִקַבֵּל אֶת לֶטוֹ בְּלִדְתָּהּ	
וַיִּוָּדַע הַדָּבָר לְהֶרָה; וַתַּשְׁבַּע אֶת כָּל הַמְּקוֹמוֹת אֲשֶׁר זָרְחָה עֲלֵיהֶם הַשֶּׁמֶשׁ, כִּי לֹא יִתְּנוּ מוֹשָׁב אוֹ מִשְׁכָּב לְלֶטוֹ בּכָרְעָהּ לָלֶדֶת. וַתְּהִי לֶטוֹ נוֹדֶדֶת עַל פְּנֵי כָּל הָעוֹלָם, לִמְצֹא מָקוֹם אֲשֶׁר תֵּלֶד בּוֹ. הִיא נָדְדָה בָּאֲרָצוֹת, הַיְדוּעוֹת כַּיוֹם בְּשֵׁם אַסְיָה הַקְּטַנָּה, וַתִּרְחַק עַד הַהִיפֶּרְבּוֹרִיאַנִּים – אֻמָּה מְאֻשֶּׁרֶת מֵעֵבֶר לְמִשְׁכְּנוֹת רוּח-הַצָּפוֹן; וְשׁוּם מָקוֹם לֹא אָבָה לְקַבְּלָהּ. פַּעַם בָּאָה אֶל מַעְיָן אֶחָד, מֶלִּיטֵי שְׁמוֹ, וּבִקְשָׁה לִרְחוֹץ בּוֹ, וַיְגָרְשׁוּהָ רוֹעֵי-בָקָר: וַתְּקַלְּלֵם בְּשֵׁם זֶאוּס, וַיֵּהָפְכוּ לִצְפַרְדְּעִים.  וּפַעַם נִלְוְתָה אֶל לַהֲקַת זְאֵבִים, וַתִּדֹּד אִתָּם; וְזֶאוּס הָפַך אֶת דְּמוּתָהּ לִזְאֵבָה, לְבַל יַזִּיקּו לָהּ.  שְׁנֵים-עָשָׂר יוֹם הָיְתָה עִם הַזְּאֵבִים.  עַל כֵּן תֵּלַדְנָה כָּל הַזְּאֵבוֹת אֶת גּוּרֵיהֶן תּוֹךְ שְׁנֵים-עָשָׂר יוֹם בַּשָּׁנָה.  וְשֵׁם הָאָרֶץ הַהִיא לִיקִיָּה, אֶרֶץ-הַזְּאֵבִים.
וּבְהַגִּיעַ תּוֹר לֶטוֹ לָלֶדֶת, קָפְצָה אֶל הַיָּם, וַתִּשְׂחֶה מִסֶּלַע אֶל סֶלַע וּמֵאִי אֶל אִי. אֲבָל שׁוּם סֶלַע וְשׁוּם אִי לֹא חָפֵץ לְקַבְּלָהּ, מִפַּחַד הַשְּׁבוּעָה אֲשֶׁר הִשְׁבִּיעָתַם הֶרָה, לֵאמֹר: מָקוֹם אֲשֶׁר זָרְחָה עָלָיו הַשֶּׁמֶשׁ, בַּל יִהְיֶה מְקוֹם-רֵבֶץ לְלֶטוֹ בְּלִדְתָּהּ.
סֶלַע אֲשֶׁר לֹא חָזָה שָׁמֶשׁ	
וְאַסְטְרִיָּה הַכּוֹכָבִית, אֲחוֹת-לֶטוֹ אֲשֶׁר הָיְתָה לְסֶלַע וַתִּצְלֹל תְּהוֹמָה, שָׁמְעָה אֶת זַעֲקַת אֲחוֹתָהּ בְּצַעֲרָהּ.  וַיָּצָף הַסֶּלַע מֵעַל הַגַּלִּים, וַיִּתֶּן מָנוֹחַ לְלֶטוֹ הַמִּסְכֵּנָה; כִּי הַסֶּלַע הַזֶּה הֵן מֵעוֹלָם לֹא חָזָה שָׁמֶשׁ. וְהָאֵלִים רִתְּקוּ אֶת הַסֶּלַע אֶל קַרְקַע-הַיָּם בְּעַמּוּדֵי-זָהָב, וַיְהִי לָאִי דֶלוֹס.  וּבִן-לַיְלָה צָמְחוּ עַל הָאִי שְׁנֵי דְקָלִים וְעֵץ-זָיִת. 
לַדַת אַרְטֶמִיס	גְּדוֹלִים וּמְמֻשָּׁכִים הָיוּ חֶבְלֵי-הַלֵּדָה שֶׁל לֶטוֹ, וְלָלֶדֶת לֹא יָכֹלָה. כִּי הֶרָה הִקִּיפָה אֶת בִּתָּהּ אֵילֵיתִיָּה, זוֹ הָאֵלָה הַמְיַלֶּדֶת, עַנְנֵי-פָז, לְבַל תִּרְאֶה אֵילֵיתִיָּה וּלְבַל תֵּדַע כִּי הִיא מִתְבַּקֶּשֶׁת בָּאִי הֶחָדָשׁ. וְהַטִּיטָנִית תֶּמִיס (אֵם הַהוֹרוֹת, הֵן הַמְמֻנּוֹת עַל תְּקוּפוֹת וְעוֹנוֹת בְּחַיֵּי-הַטֶּבַע וְאֵצֶל בְּנֵי-אָדָם), וְאֵלַת-הַיָּם אַמְפִיטְרִיטֵי, אֲשֶׁר בָּאוּ לִתְמוֹךְ אֶת לֶטוֹ בְּצִירֶיהָ, שָׁלְחוּ אֶת אִירִיס, אֵלַת הַקֶּשֶׁת אֲשֶׁר בֶּעָנָן, לְהָבִיא אֶת אֵילֵיתִיָּה: הִבְטִיחוּ לְאֵילֵיתִיָּה מַחֲרֹזֶת-זָהָב, תֵּשַׁע אַמּוֹת אָרְכָּהּ, בִּשְׂכַר-טִרְחָתָהּ.  בְּמַתַּן-פְּרָס זֶה, שִׁדְּלָה אִירִיס אֶת אֵילֵיתִיָּה, וַתָּחֶשׁ בּוֹאָהּ.  וְלֶטוֹ, בַּיּוֹם הָעֲשִׂירִי לְצִירֶיהָ, אַךְ דָּרְכָה כַּף-רֶגֶל אֵילֵיתֶיָּה עַל הָאִי, יָלוֹד יָלָדָה: הִיא לָפְתָה בּכֹחַ אֶת שְׁנֵי הַדְּקָלִים אֲשֶׁר בָּאִי בְּיָדֶיהָ, וַתִּפְלֹט בַּת; וְהַבַּת חֲגוּרָה קֶשֶׁת-כֶּסֶף, וְאַשְׁפַּת חִצֵּי-כֶסֶף בְּצִדָּהּ: הִיא אֲשֶׁר קֹרְאָה אַרְטֶמִיס, הָאֵלָה גִּבּוֹרַת-הַצָיִּד.  וּשְׁנֵי הַדְּקָלִים הָיוּ לְכֶסֶף טָהוֹר.
וְעוֹד לֶטוֹ כּוֹאֶבֶת, כִּי וָלָד שֵׁנִי בְּבִטְנָהּ.
אַרְטֶמִיס מְמִיתָה אֶת הַדְּרָקוֹנִית דֶלְפִינֵי	
וַתְּמַן הֶרָה דְרָקוֹנִית, דֶּלְפִינֵי שְׁמָהּ, לְהַכּוֹת בְּלֶטוֹ; וְדֶלְפִינֵי מִמָּתְנֶיהָ וָמַעְלָה אִשָּׁה, מִמָּתְנֶיהָ וָמַטָּה נָחָשׁ, שְׁנֵי גוּפֵי-נְחָשִׁים דַּקִּים וַאֲרֻכִּים לָהּ לִזְרוֹעוֹת, וּלְכָל זְרוֹע-נָחָשׁ לֹא רֹאשׁ אֶחָד כִּי אִם חֲמִשָּׁה רָאשִׁים קְטַנִּים תַּחַת אֶצְבָּעוֹת.  קָמָה אַרְטֶמִיס לְהָגֵן עַל אִמָּהּ; בַּת שְׁלֹשָה יָמִים הָיְתָה אַרְטֶמִיס עֵת שָׁלְחָה חֵץ בְּדֶלְפִינֵי וַתְּמִיתֶהָ.
הַתִּינוֹק אַפּוֹלוֹן מַכְרִיז אֶת אֲשֶׁר הוּא עָתִיד לַעֲשׂוֹת 	
אָז לָפְתָה לֶטוֹ אֶת עֵץ-הַזַּיִת אֲשֶׁר בָּאִי, וַתֵּלֶד בֵּן; וְהַבֵּן חָגוּר קֶשֶׁת-זָהָב, וְאַשְׁפַּת חִצֵּי-זָהָב בְּצִדּוֹ: הוּא הָאֵל אַפּוֹלוֹן.  אַפּוֹלוֹן אַךְ נוֹלַד תִּינוֹק וּפָקַח עֵינַים לִרְאוֹת אוֹר, וַיִּקְרָא בְקוֹל: "אֶהְיֶה קַשָּׁת-אֳמָן, וְאִנָּבֵא עֲתִידוֹת, וְאַפְלִיא נַגֵּן, וְאֵדַע לְרַפֵּא!"  שָׁמְעוּ תֶמִיס וְאַמְפִיטְרִיטֵי וְאֵילֵיתִיָּה וְתָמָהוּ.  וְעֵץ הַזַּיִת הָיָה לְזָהָב טָהוֹר.
לֶטוֹ מֻצֶּלֶת עַל יְדֵי יְלָדֶיהָ מִיַּד הָעֲנָק טִיטְיוֹס	 
מְהֵרָה פָּרַץ אַפּוֹלוֹן מֵחִתּוּלָיו הַלְּבָנִים, כִּי הֵינִיקוּהוּ הָאֵלוֹת – אוֹתוֹ וְאֶת אֲחוֹתוֹ אַרְטֶמִיס – מִמַּשְׁקֵה הָאֵלִים נֶקְטַר וּמִמְּזוֹנָם אַמְבְּרוֹסִיה.  וַיֵּצֵא אַפּוֹלוֹן עִם אַרְטֶמִיס אֲחוֹתוֹ לָשׁוּט בָּעוֹלָם; וְאִמָּם לֶטוֹ הוֹלֶכֶת אַחֲרֵיהֶם לָשׂוּם עַיִן עֲלֵיהֶם מֵרָחוֹק. כִּי בְעֵינֶיהָ עֲדַיִן תִּינוֹקוֹת הָיוּ, וְאִם גָּדְלוּ גָדֹל וְחָזֹק מְאֹד. הֵם בַּדֶּרֶךְ, וַעֲנָק רַב-אֵימִים, טִיטְיוֹס שְׁמוֹ, הִתְנַפֵּל עַל לֶטוֹ לִפְגֹע בָּהּ.  וַתִּצְעַק לֶטוֹ אֶל יְלָדֶיהָ.  וַתִּשְׁמַע אַרְטֶמִיס (וְהִיא אָז רוֹדֶפֶת אַחֲרֵי אֵילֵי-הָרִים), וַיִּשְׁמַע אַפּוֹלוֹן (וְהוּא אָז אוֹסֵף צִמְחֵי-מַרְפֵּא בָּעֵמֶק), וַיָּבוֹאוּ חִיש-קַל, וַיַּכּוּ אֶת הָעֲנָק בְּחִצֵּיהֶם.  הֲרֵיהוּ מֻטָּל בְּטַרְטָרוֹס עַד הַיּוֹם הַזֶּה, וְגוּפוֹ הַגָּדוֹל מִשְׂתָּרֵעַ עַל תֵּשַׁע פְּלֶתְרָה אֲדָמָה: זוּג עֵיטִים אוֹכְלִים בְּשָׁרוֹ זֶה דוֹרוֹת רַבִּים, וְעוֹד סְעֻדָּתָם נִמְשָׁכֶת.
וַיֵּלְכוּ הַשְּׁלֹשָה עוֹד, וַיָּבוֹאוּ אֶל דֶּלְפוֹי אֲשֶׁר בְּפוֹקִיס, וְשָׁם דְּבִיר שֶׁל אֲדָמָה-אֵם הַיְשִׁישָׁה, גֵּיאָה, וּפֶתֶן גָּדוֹל, פִּיתוֹן שְׁמוֹ, שׁוֹמֵר עַל הַדְּבִיר.  בַּדְּבִיר הַהוּא הָיְתָה קְבוּעָה אֶבֶן, אֲשֶׁר הַיְּוָנִים קְרָאוּהָ אוֹמְפַלוֹס, הַמִּתְפָּרֵשׁ טַבּוּר: הִיא הָאֶבֶן הַמְסַמֶּנֶת אֶת טַבּוּר-הָאָרֶץ וּנְקֻדָּתָהּ הָאֶמְצָעִית; כִּי פַעַם שָׁלַח זֶאוּס אַרְבָּעָה נְשָׁרִים בְּבַת-אַחַת, מֵאַרְבַּע כַּנְפוֹת הָאָרֶץ, וּבַמָּקוֹם הַהוּא נִפְגָּשׁוּ.
אַפּוֹלוֹן הוֹרֵג אֶת הַפֶּתֶן פִּיתוֹן, וְכוֹבֵשׁ לְעַצְמוֹ אֶת הַדְּבִיר נְטוּר-פִּיתוֹן	וַיֵּצֵא פִּיתֹון לִקְרָאתָם, וַיִּנְשׁף בְּזַעְמוֹ: אֶת אִשְׁתִּי, אֶת דֶּלְפִינֵי, הַיָּפָה בַּדְּרָקוֹנִיּוֹת, הֲמַתֶּם, וְהִנְנִי לְהַשְׁמִידְכֶם לְלֹא שְׁאֵרִית.  וַיָּרָץ אֲלֵיהֶם, וְקִיטוֹר שָׁחוֹר וְאַרְסִי שׁוֹפֵעַ מִפִּיו.   וַיִּשְׁלַח בּוֹ אַפּוֹלוֹן חֵץ-זָהָב וַיְמִיתֵהוּ.  וְאֶת הַדְּבִיר, שֶׁהָיָה נְטוּר-פִּיתוֹן, כָּבַשׁ אַפּוֹלוֹן לְעַצְמוֹ.
הַנְּבִיאָה בְּדֶלְפוֹי, וּמִשְׁפַּט הַדִּבֵּר אֲשֶׁר בְּפִיהָ 	
וּ"דְבִיר" עַל שֵׁם הַדִּבֵּר יִקָּרֵא, כִּי מִשָּׁם הַדִּבֵּר הַמַּגִּיד לִבְנֵי-אָדָם צְפוּנוֹת אֲשֶׁר בַּעֲצַת-זֶאוּס וְרָזִים אֲשֶׁר לִשְׁלֹשׁ בְּנוֹת-הַגּוֹרָל, זוֹ הַטּוֹוָה אֶת חוּט חַיֵּי כָּל-נֶפֶשׁ, וְזוֹ הַמּוֹדֶדֶת אוֹתוֹ, וְזוֹ הַקּוֹפֶדֶת אוֹתוֹ בְּמִסְפָּרָיִם.  וְזֶה מִשְׁפַּט הַדְּבִיר: עַל דֶּלְפֵּק תְּלַת-רֶגֶל יָשְׁבָה בְּתוּלָה נְבִיאָה, הַנִּקְרֵאת פִּיתוֹ, וּבְקַרְקַע-הַדְּבִיר פִּרְצָה מַעֲמִיקָה, בַּעֲדָהּ יַעֲלוּ אֵדִים מְשַׁכְּרִים מִלֵּב-הָאֲדָמָה.  וּבְבוֹא אִישׁ לִשְׁאֹל בַּדְּבִיר – אַחֲרֵי הַגִּישׁוֹ מִנְחָתוֹ וְקָרְבָּנוֹ – הָיְתָה הַבְּתוּלָה הַנְּבִיאָה, אֲשֶׁר פִּיתוֹ כִּנּוּיָהּ, שׁואֶפֶת מֵאֵדֵי-הָאֲדָמָה אֶל אַפָּהּ, וַתִּשְׁתַּכָּר, וּבְשִׁכְרוֹנָה תְּנַהֵם וּתְצַפְצֵף הֶגֶה וַהֲבָרָה וּמִלָּה וּפָסוּק, כְּכֹל אֲשֶׁר יִפֹּל בּפִיהָ; וְהִיא לֹא יוֹדַעַת מָה אִמְרוֹתֶיהָ.  וְהָיוּ הַכֹּהֲנִים אֲשֶׁר בַּדְּבִיר מְפָרְשִׁים לַשּׁוֹאֵל אֶת פֵּשֶׁר הַדָּבָר הַסָּתוּם וְהַקָּטוּעַ הַנֶּהְגֶּה בְּפִי הַנְּבִיאָה.
וַיְהִי הַדְּבִיר אֲשֶׁר בְּדֶלְפוֹי קֹדֶשׁ לָאֵל אַפּוֹלוֹן.  וְאַפּוֹלוֹן עֲדֶן לֹא הָיוּ לוֹ כֹהֲנִים, כִּי אֶת הַכֹּהֲנִים, בַּעֲלֵי בְּרִית פִּיתוֹן, גֵּרַשׁ וַיְפִיצֵם.
אַפּוֹלוֹן מְסַגֵּל לוֹ כֹּהֲנִים	רַק אֶת הַנְבִיאָה פִּיתוֹ הִנִּיחַ עַל כַּנָּהּ.  וְכָכָה סִגֵּל אַפּוֹלוֹן אֲנָשִׁים לְכֹהֲנִים לוֹ: אֳנִיַּת-סוֹחֲרִים הָלְכָה מֵאִי-כְרֵתִים אֶל יָוָן.  הִיא בְּמֶרְחַב-הַיָּם, וְאַפּוֹלוֹן קָפַץ לְתוֹךְ הָאֳנִיָּה בִּדְמוּת דּוֹלְפִין גָּדוֹל, וַיְטַלְטֵל אֶת הָאֳנִיָּה טַלְטֵלָה גְדוֹלָה.  וַיְשַׁוְּעוּ אַנְשֵׁי-הָאֳנִיָּה הַנִּבְהָלִים אֶל הָאֵלִים, וַיִּדְּרוּ נֶדֶר, אֲשֶׁר אֵל מִן הָאֵלִים, אִם יַצִּילֵם וִיבִיאֵם בְּשָׁלוֹם אֶל יַבָּשָׁה, יַעַבְדוּהוּ בְּכֹל אֲשֶׁר יָשִׁית עֲלֵיהֶם. וְהֵדּוֹלְפִין, זֶה אַפּוֹלוֹן, טִלְטֵל אֶת הָאֳנִיָּה עַד קְרִיסָה, נְמַל-דֶּלְפוֹי.  וּבְהַגִּיעָם שָׁמָּה, טָס הָאֵל כְּמַרְאֵה כּוֹכַב שָׁבִיט מִן הָאֳנִיָּה יָשָׁר אֶל דְּבִירוֹ.  עוֹד אַנְשֵׁי-הָאֳנִיָּה הֲמוּמִים מִן הַמּוּזָרוֹת הַקּוֹרוֹת אוֹתָם, וְרַגְלֵיהֶם צוֹעֲדוֹת בְּנִדְנוּד עַל הַיַּבָּשָׁה, וַיֵּצֵא לִקְרָאתָם אַפּוֹלוֹן בִּדְמוּת עֶלֶם נָהִיר, וַיַּשְׁבִּיעֵם לִהְיוֹת לוֹ לְכֹהֲנִים. וַיִּשָּׁבֵעוּ.
דְּבוֹרִים מַרְחִיבוֹת אֶת הַדְּבִיר	
וַיְצַו אַפּוֹלוֹן עַל כֹּהֲנָיו לְהַרְחִיב אֶת דְּבִירוֹ, לַעֲשׂוֹתוֹ תַּבְנִית הֵיכַל-תִּפְאָרֶת.  וְהָאֲנָשִׁים סוֹחֲרִים הָיוּ מִימֵיהֶם, וְלֹא יָדְעוּ לִבְנוֹת.  וַיְזַמֵּן אַפּוֹלוֹ רִבְבוֹת-רִבּוֹא-רִבּוֹתַיִם דְּבוֹרִים, וַתִּהְיֶינָה בּוֹנוֹת מִדּוֹנַג-זָהָב, כִּבְנוֹתָן חַדְרֵי-דְבַשׁ בְּכַוָּרֶת.  וְהַדּוֹנַג קָרַשׁ, וַיְהִי לְהֵיכָל מוּצָק, מִתְנוֹצֵץ בַּשָּׁמֶשׁ.
טִהוּר אַפּוֹלוֹן	
וּמִפְּנֵי שֶׁפִּיתוֹן פֶּתֶן-קֹדֶש הָיָה, שׂוּמָה הָיְתָה עַל אַפּוֹלוֹן לְהִטַּהֵר מֵאַשְׁמַת דַּם-פִּיתוֹן אֲשֶׁר שָׁפַךְ.  וְהַטִּהוּר לֹא יֵעָשֶׂה בִּלְתִּי אִם עַל יְדֵי מֶלֶךְ אֲשֶׁר הוּא גַם כֹּהֵן.   וַיִּסַּע אַפּוֹלוֹן אֶל טַרְהָה אֲשֶׁר בְּאִי-כְרֵתִים, שָׁם טִהֲרָהוּ הַמֶּלֶךְ קַרְמַנּוֹר כַּטֶּקֶס וְכַדָּת.  וּלְרַצּוֹת עוֹד אֶת עֲווֹנוֹ, יִסֵּד אַפּוֹלוֹן אֶת הַמִּשְׂחָקִים הַפִּיתוֹנִיִּים לְזֵכֶר שֵׁם הַפָּתֶן. וַיִּקָּרֵא אַפּוֹלוֹן גַּם פוֹיְבּוֹס, אֲשֶׁר פֵּרוּשׁוֹ מְטֹהָר, וְגַם פִּיתוֹנִי עַל שֵׁם הַדְּבִיר אֲשֶׁר כָּבַש מִיַּד הַפִּיתוֹן, וְעַל שֵׁם הַמִּשְׂחָקִים הַפִּיתוֹנִיִּים אֲשֶׁר הוּא מְיַסְּדָם וּפַטְרוֹנָם.
אַפּוֹלוֹן לוֹמֵד סוֹד-נְבוּאָה וְנַעֲשֶׂה בַּעַל-בָּקָר	
וַיֵּלֶךְ אַפּוֹלוֹן אֶל אַרְקַדְיָה וַיְבַקֵּשׁ אֶת הָאֵל הָעַתִּיק פַּאן, אֲשֶׁר רַגְלֵי-תַּיִשׁ רַגְלָיו,  כִּי יְלַמְּדֵהוּ סוֹד-נְבוּאָה וְהִלְכוֹת הַגָּדַת-עֲתִידוֹת.  וַיֵּאוֹת לוֹ פַּאן.  וּבִרְבוֹת הַיָּמִים נָטָה לֵב אַפּוֹלוֹן אַחֲרֵי בָקָר, וַיְהִי בַּעַל עֲדָרִים, עָשִׁיר בְּפָרִים וּפָרוֹת.  וְאַרְטֶמִיס אֲחוֹתוֹ הוֹסִיפָה לִנְדּוֹד בֶּהָרִים וּלְשׁוֹטֵט בַּמִּדְבָּרוֹת בְּרָדְפָהּ אַחַר אֵיל-הַבָּר וְהַצְּבִי וְהָאַיָּל וְהַיָּעֵל. וּפַעַם שָׁלְחָה אֶל אָחִיהָ אַפּוֹלוֹן בְּמַתָּנָה שְׁנֵי אִילָנוֹת-קַרְנַיִם גְּדוֹלִים וַעֲנֵפִים, אֲשֶׁר עָקְרָה אוֹתָם מֵרָאשֵׁי צְבָאִים, הֲרוּגֵי חִצֶּיהָ.  וַיִּקְלַע מֵהֶם אַפּוֹלוֹן מִזְבֵּח, וַיִּתֵּן אֶת הַמִּזְבֵּחַ בִּדְבִיר חָדָשׁ אֲשֶׁר נִבְנָה לוֹ בְּאִי-מוֹלַדְתּוֹ, דֶּלוֹס; כִּי דֶלוֹס בֵּינָתַיִם נֶהְפַּךְ מִסֶּלַע שׁוֹמֵם לְאִי בְּרוּך-דֶּשֶׁא וְשׁוֹקֵק אָדָם וּבְהֵמָה.
זֶאוּס וּמַיָּה	 
וְזֶאוּס אָהַב אֶת מַיָּה, נִימְפָה בַּת אַטְלַס, וַיִּפָּגֵשׁ אִתָּהּ בַּאֲפֵלַת מְעָרָה אַחַת בְּצֵלַע הַר-קִילֶנֵי אֲשֶׁר בְּאַרְקַדְיָה, בֶּאֱשׁוּן-לַיְלָה, בְּעֵת הֶרָה יְשֵׁנָה, וְלֹא יָדְעוּ מִזֶּה לֹא אֵל וְלֹא אִישׁ.  וּבַיּוֹם הָרְבִיעִי בַּחֹדֶשׁ הָעֲשִׂירִי לִתְחִלַּת פְּגִישׁוֹת זֶאוּס אֶת מַיָּה, יָלְדָה מַיָּה בֵן.  יֶלֶד-אֵלִים מֻפְלָא הָיָה זֶה: בַּבֹּקֶר נוֹלַד, בַּצָּהֳרַיִם נִגֵּן בְּלִירָה, בָּעֶרֶב גָּנַב פָּרוֹת אֲשֶׁר לְאַפּוֹלוֹן – הַכֹּל בְּיוֹם אֶחָד. הוּא כִּמְעַט יָצָא מִבֶּטֶן-אִמּוֹ, לֹא שָׁהָה בַּעֲרִיסָתוֹ, כִּי אִם קָם וְעָבַר אֶת סַף הַמְּעָרָה אֲשֶׁר נוֹלַד בָּהּ, וַיֵּצֵא לְבַקֵּשׁ אֶת הַבָּקָר אֲשֶׁר לְאַפּוֹלוֹן.  לֹא הִרְחִיק לֶכֶת, וְהִנֵּה לְפָנָיו צָב, מְכַרְסֵם אֲזוֹבִים וּפִטְרִיּוֹת וְזוֹחֵל לְאִטּוֹ, כְּמִשְׁפַּט הַצַּבִּים. רָאָה הֶרְמֶס – זֶה שֵׁם הַיֶּלֶד – אֶת הַצָּב, וַיִּצְהַל לְמַרְאֵה הַיְצוּר הַזֶּה, וַיֹּאמֶר לוֹ: "שָׁלוֹם, שׁוֹכֵן-הָרִים!  פְּגִישָׁתִי אִתְּךָ הִיא לְמַזָּל טוֹב.  מָה קְלִפָּה נָאָה הִיא זוֹ לְגַבְּךָ!  אֵיפֹה מָצָאתָ אוֹתָהּ?  מַדּוּעַ אַתָּה שׁוֹתֵק, וְאֵינְךָ עוֹנֶה?  דַּבֵּר לֹא תוּכַל?  וּבְכֵן שׁוֹרֵר תְּשׁוֹרֵר!  אַךְ קֹדֶם בּוֹא אִתִּי בָּיִת, כִּי בַּחוּץ אַתָּה עָלוּל לְהִצְטַנֵּן. לְסִימַן-בְּרָכָה אַתָּה בְּחַיֶּיךָ, וּבְמִיתָתְךָ לֹא כָל-שֶׁכֵּן!"
כְּלִי-הַזֶּמֶר הַנִּקְרָא לִירָה	
וַיִּסְחַב אֶת הַצָּב אֶל תּוֹךְ הַמְּעָרָה, וַיַּחְתְּכֵהוּ אָפְקִית, לִשְׁנָים.   וְאֶת הַקְּלִפָּה הָעֶלְיוֹנָה נִקָּה, וַיִּקְבַּע בְּתוֹכָהּ שְׁנֵי קָנִים חֲלוּלִים, יַחַד מְהֻדָּקִים מִמַּעַל, וְשֶׁבַע נִימֵי-כִבְשָׂה מָתַח עֲלֵיהֶם.  אַחֲרֵי-כֵן נִסָּה אֶת הַכְּלִי הַנֶּחְמָד אֲשֶׁר יָצַר, פָּרַט בְּמַכּוֹשׁ עַל הַנִּימִים, וַיּוֹצֵא מִן הַכְּלִי נִגּוּנִים עַלִּיזִים: מַנְגִּינוֹת שֶׁל חֲתֻנָּה וּמַנְעַמֵּי אַהֲבָה, וְחֶמְדוֹת טֶבַע, וַעֲלִילוֹת אֵלִים וּבְנֵי-אָדָם.  וַיִּפְצַח פִּיו, וַיְזַמֵּר מִלִּים לַמַּנְגִּינוֹת אֲשֶׁר שָׁפְעוּ מִתַּחַת אֶצְבְּעוֹתָיו הַמְפַזְּזוֹת עַל הַכֶּלִי.   וַיִּקְרָא לַכְּלִי לִירָה.
הֶרְמֶס תִּינוֹק-גַּנָּב
הַתִּינוֹק-הַגַּנָּב פּוֹגֵשׁ בְּאִכָּר זָקֵן	אַךְ לֹא לְשָׁעָה רַבָּה הִשְׁתַּעֲשַׁע בִּכְלִי-הַזָּמֶר.  בְּבָשָׂר חָמְדָה נַפְשׁוֹ.  וַיִּצְפֹּן אֶת הַלִּירָה בַּעֲרִיסָתוֹ, וַיֵּצֵא מִן הַמְּעָרָה, לְשׁוֹטֵט בְּמִשְׁעוֹלִים חֲבוּיִים וּבִמְקוֹמוֹת כְּסוּיֵי-צֵל, כְּאַחַד הַגַּנָּבִים.  הֶלְיוֹס עִם מִרְכֶּבֶת-הַשֶּׁמֶשׁ שֶׁלּוֹ יָרַד מֵאֲחוֹרֵי הַר בִּפְיֶרִיָּה. וּמִצַּד הָהָר מִזֶּה, בַּצֵּל הַפָּרוּשׂ, רָעוּ הַבָּקָר אֲשֶׁר לְאַפּוֹלוֹן.  קָטַע הֶרְמֶס בֶּן-מַיָּה, זֶה הַגַּנָּב הַקָּטָן, חֲמִשִּׁים פָּרוֹת מִן הָעֵדֶר, וְנִהֵל אוֹתָן אֲחוֹרַנִּית, פַּרְסוֹתֵיהֶן הַקְּדוֹמַנִּיּוֹת מֵאָחוֹר וּפַרְסוֹתֵיהֶן הָאֲחוֹרִיּוֹת לְפָנִים.  הִגִּיעוּ אֶל אַדְמַת-חוֹל.  קָטַף תִּינוֹק-הָאֵלִים עַנְפֵי אֵשֶׁל וָמוֹר, קְלָעָם כְּמוֹ-שֶׁהֵם, וּקְשָׁרָם לְרָגְלָיו.  הִשְׁגִּיחַ בּוֹ אִישׁ זָקֵן אֶחָד אֲשֶׁר עָבַד אֶת נַחֲלַת-אַדְמָתוֹ בּבוֹאֶטְיָה אֵצֶל אוֹנְכֶסְטוֹס. אָמַר לוֹ הֶרְמֶס: "סַבָּא, יְבוּל טוֹב יִהְיֶה לְךָ, אֶלָּא שֶׁלֹּא רָאִיתָ אֵת אֲשֶׁר רָאִיתָ, וְלֹא שָׁמַעְתָּ אֵת אֲשֶׁר שָׁמַעְתָּ, וּבְלוֹם שְׂפָתֶיךָ, וְלֹא תַגִּיעַ לִידֵי תַּקָּלָה".
שְׁתֵּי פָרוֹת לְקָרְבָּן	
מְהֵרָה נִהֵל הֶרְמֶס אֶת הַפָּרוֹת עַל פְּנֵי הָרִים וַעֲמָקִים.  וּכְבָר הֶחֱשִׁיךְ הָעֶרֶב, וְהַמָּאוֹר שֶׁל סֶלֶנֵי הוֹפִיעַ בַּשְּׁחָקִים.  בְּהַגִּיעַ בֶּן-מַיָּה אֶל אָחוּ דוֹשֵׁא לְיַד נְהַר-אַלְפֵיאוֹס, הִתְחִילוּ הַפָּרוֹת מְלַחֲכוֹת אֶת הָעֵשֶׁב הַלַּח; וְהֶרְמֶס קוֹשֵׁשׁ עֵצִים וְהִצִּית מְדוּרָה. בְּכֹחַ אַדִּיר תָּפַס הָאֵל-הַתִּינוֹק שְׁתַּיִם מִן הַפָּרוֹת, הֱבִיאָן בִּזְרוֹעוֹתָיו אֶל מְקוֹם-הַמְּדוּרָה, הִפִּיל אוֹתָן לָאָרֶץ וְשָׁבַר אֶת מַפְרַקְתָּן.  הִפְשִׁיט עוֹרוֹתֵיהֶן וְהִנִּיחָם עַל סֶלַע לְהִתְיַבֵּשׁ, וְאֶת הַבָּשָׂר בָּתַר לִשְׁנֵים-עָשָׂר נְתָחִים, לְמִסְפַּר אֵלֵי-אוֹלִימְפּוֹס, וּבִכְלָלָם נֵתַח לְעַצְמוֹ, לְהֶרְמֶס – וְצָלֹה בָּשָׂר וְחֵלֶב עַל הָאֵשׁ.  עָלָה רֵיחַ הַנִּיחוֹח שֶׁל הַקָּרְבָּנוֹת אֶל אַף הֶרְמֶס, וְהוּא מְאֹד-מְאֹד הִתְאַוָּה לִטְעוֹם מִן הַצָּלִי, אֲבָל הִתְאַפֵּק, בְּאָמְרוֹ אֶל נַפְשׁוֹ: "לֹא מִשְׁפַּט-אֵלִים הוּא לִזְלוֹל מִן הַבָּשָׂר הַמָּקְרָב לָהֶם.  הֶרְמֶס בֶּן זֶאוּס וּמַיָּה, אִם רָצִיתָ לִהְיוֹת שׁוֹכֵן-אוֹלִימְפּוֹס, כְּבֹש תַּאֲוָתְךָ הַפַּעַם, וְהִסְתַּפֵּק בְּרֵיחַ וְעָשָׁן".
אַחֲרֵי-כֵן פִּזֵּר הֶרְמֶס אֶת הָאֵשׁ, וְהוֹלִיךְ אֶת יֶתֶר-הַפָּרוֹת, כְּשֶׁפַּרְסוֹתֵיהֶן אֲחוֹרַנִּית, אֶל מְעָרָה שֶׁלְּיַד נְהַר-אַלְפֵיאוֹס, וַיִּכְלָאֵן שָׁם.  וְאֶת סַנְדָּלָיו קְלוּעֵי הָעֲנָפִים הִשְׁלִיךְ אֶל הַנָּהָר.  וַיֵּלֶךְ הַבַּיְתָה אֶל מְעָרַת אִמּוֹ בְּהַר-קִילֶנֵי.  נִכְנַס בַּמְּעָרָה חֶרֶשׁ-חֶרֶשׁ – כְּקֶרַע-עֲרָפֶל בֵּין סְלָעִים, כְּשִׁכְבַת-טַל בֵּין גִּבְעוֹלֵי-עֵשֶׂב – הִתְגַּנֵּב אֶל תּוֹךְ עֲרִיסָתוֹ וְהִתְכַּסָּה בְּחִתּוּלָיו, וְהִשְׁתַּעֲשַׁע בְּצִיצִיּוֹת-הַחִתּוּלִים כְּמוֹ תִינוֹק תָּמִים.  וְאֶת כְּלֵי-הַזֶּמֶר אֲשֶׁר עָשָׂה טָמַן בֵּין הַשְּׁמִיכוֹת. אֲבָל אִמּוֹ הִרְגִּישָׁה בְּבוֹאוֹ, וַתִּשְׁאַל: "מֵאַיִן, נַעַר אֵין-בּוּשָׁה? אֵיפֹה הִסִתּוֹבַבְתָּ בְּכָל שְׁעוֹת-הַלַּיְלָה הָאֵלֶּה?  הָהּ, לְרָעָה הוֹלִידְךָ אָבִיךָ!"
מַיָּה גוֹעֶרֶת בִּבְנָהּ, וְהוּא מְגַלֶּה לָהּ שְׁאִיפָתוֹ	מָה אַתְּ גּוֹעֶרֶת בְּיַלְדֵּךְ, אִמָּא שֶׁלִּי?  וּמִי יֶלֶד קָטָן לֹא יִבָּהֵל כַּאֲשֶׁר אִמּוֹ מְיַסַּרְתּוֹ בִּדְבָרִים קָשִׁים כָּאֵלֶּה?  אַךְ הַקְשִׁיבִי: אֵין אֶת נַפְשִׁי לָדוּר בַּמְּעָרָה הַזֹּאת כָּל הַיָּמִים, גַּם כִּי מָלְאָה תֵבוֹת, גְּדוּשׁוֹת בְּמַתְּנוֹת זֶאוּס אָבִי, וְיֵשׁ בָּהּ כַּד-נֶקְטַר וּפִטַּס-אַמְבְּרוֹסִיה אֲשֶׁר לֹא יֶחְסָרוּ. אֶל רוּם-אוֹלִימְפּוֹס אֲנִי שׁוֹאֵף, לִהְיוֹת אֵל בָּאֵלִים הַגְּדוֹלִים. וּבַטּוֹב לִי, יִיטַב גַּם לָךְ".
הֶחֱרִישָׁה הָאֵם, וַתִּשְׁמוֹר אֶת דִּבְרֵי בְנָהּ הַקָּטָן בְּלִבָּהּ.
אַפּוֹלוֹן חוֹקֵר אֶת הָאִכָּר הַזָּקֵן	 
בַּבֹּקֶר הַהוּא, אַךְ שָׁלְחָה אֵאוֹס אֶת אֶצְבְּעוֹתֶיה הַוְּרֻדּוֹת עַל פְּנֵי הָרָקִיעַ, בָּא אַפּוֹלוֹן לְבַקֵּר אֶת בְּקָרוֹ, וְהִנֵּה חֲמִשִּׁים מִפָּרוֹתיָו חֲסֵרוֹת, וּבֶעָפָר מִחוּץ לְמִרְעֵה-הָעֵדֶר – עִקְּבוֹת-פָּרוֹת הַמּוֹלִיכִים אֶל הָעֵדֶר וְלֹא מִמֶּנּוּ וָהָלְאָה, וּלְיָדָם עוֹד עֲקֵבוֹת מְטֻשְׁטָשִׁים שֶׁל הוֹלֵךְ-עַל-שְׁתַּיִם, כְּאִלּוּ נָעַל גַּנַּב-הַפָּרוֹת מַטְאַטְאִים לְרַגְלָיו.  וַיֵּלֶךְ אַפּוֹלוֹן בְּעִקְּבוֹת פַּרְסוֹת-הַפָּרוֹת הַהֲפוּכוֹת, וַיַּעֲבוֹר עַל פְּנֵי זָקֵן אֶחָד, עוֹדֵר בְּשָׂדֵהוּ, וַיֹּאמֶר אֶל הַזָּקֵן: "שָׁלוֹם לְךָ וְשָׁלוֹם לַעֲמָלֶךָ.  אֱמָר-נָא לִי, הַאִם בְּמִקְרֶה רָאִיתָ מִישֶׁהוּ מוֹלִיךְ פָּרוֹת, פְּנֵיהֶן אֲחוֹרַנִּית וְזַנְבוֹתֵיהֶן קָדִימָה?"  וַיַּעַן הַזָּקֵן: "לֹא רָאִיתִי מְאוּמָה, לֹא שָׁמַעְתִּי מְאוּמָה". וַיֹּאמֶר אַפּוֹלוֹן: "הַאִם תִּשָּׁבַע עַל זֹאת בְּשֵׁם זֶאוּס?"  וַיַּעַן הַזָּקֵן: "אוּלַי-אוּלַי רָאִיתִי מַשֶּׁהוּ, וַאֲנִי אִכָּר זָקֵן וְנִבְעָר, אֲשֶׁר פָּנָיו רַק אֶל אַדְמָתוֹ. אוּלַי רָאִיתִי בְּהֵמוֹת, וְאֵינֶנִּי יוֹדֵעַ אִם פָּרוֹת הָיוּ, וְאוּלַי שָׁמַעְתִּי אֵיזֶה קוֹל, אֲבָל כָּבְדוּ אָזְנַי מֵהַבְחִין אִם פָּרוֹת גּוֹעוֹת הָיוּ וְאִם חֲמוֹרִים נוֹעֲרִים. וְאוּלַי רָאִיתִי נַעַר נוֹהֵג בִּבְהֵמוֹת, וְאוּלַי לֹא נַעַר הָיָה כִּי-אִם סַטִּיר אוֹ דַקְטִיל".
צִפּוֹר רַמְזָנִית	בּוֹ בָרֶגַע עוֹפְפָה צִפּוֹר מִמַּעַל, וְנִפְנְפָה בִּכְנָפֶיהָ אָנֶה וְאָנָה.
וַיָּבֶן אַפּוֹלוֹן אֶת רִמְזֵי-הַצִּפּוֹר, וַיֵּדַע יַד-מִי הָיְתָה בְּפָרוֹתָיו. וַיְכַוֵּן רַגְלָיו אֶל הַר-קִילֶנֵי, וַיָּבוֹא אֶל הַמְּעָרָה, וַיִּקְרָא קוֹל גָּדוֹל: "גַּנָּב מִלֵּדָה, אֵיפֹה תָּחַבְתָּ אֶת פָּרוֹתַי?"
"עַל מִי הֵרַמְתָּ קוֹלֶךָ?" שָׁאֲלָה מַיָּה, "וּפֹה אֵין בִּלְתִּי אִם אֵם מֵינֶקֶת וְתִינֹוק קָטָן שֶׁלָּהּ".
וְהֶרְמֶס קִפֵּל אֶת גּוּפוֹ וְהִקְטִינוֹ בִּמְאֹד-מְאֹד, וַיִּתְחַבֵּא בְּקֶפֶל שֶׁבְּאַחַת-הַשְּׂמִיכוֹת.
עָשָׂה עַצְמוֹ אַפּוֹלוֹן כְּלֹא יוֹדֵעַ אֵיפֹה הַגַּנָּב הַקָּטָן, וַיְחַטֵּט בְּכָל הַפִּנּוֹת, וַיְפַשְׁפֵּשׁ בְּכָל הַתֵּבוֹת בֵּין מַתְּנוֹת הַזָּהָב וְהָאַרְגָּמָן וְהַלֹּבֶן אֲשֶׁר הֶעֱנִיק זֶאוּס לְמַיָּה, וַיְמַשְׁמֵשׁ בְּכָל הַיְרִיעוֹת. לְבַסּוֹף, פָּנָה אֶל הָעֲרִיסָה, גִּשֵּׁשׁ וּמִשֵּׁשׁ בְּאֶצְבְּעוֹתָיו עַד אֲשֶׁר הֶעֱלָה מִשָּׁם אֶת הֶרְמֶס.
הֶעֱמִיד אֶת הֶרְמֶס עַל הַקַּרְקַע, וְאָמַר: "וְעַתָּה, נוֹכֵל קָטָן, הַפָּרוֹת אַיָּן? אֶל טַרְטָרוֹס אַשְׁלִיכְךָ אִם לֹא תַגִּיד לִי!"
"פָּרוֹת – פָּרוֹת – ", גָּלַג הֶרְמֶס, וְשִׁפְשֵׁף עֵינָיו כְּמִי שֶׁמְּעוֹרְרִים אוֹתוֹ מִשְּׁנָתוֹ, "פָּרוֹת לֹא יָדַעְתִּי, פָּרוֹת לֹא הֵרַחְתִּי. מֵאַיִן אֶקַּח לְךָ פָּרוֹת? וּמָה אַתָּה מַרְגִּיז תִּינוֹק מִשְּׁנָתוֹ וַחֲלוֹמוֹתָיו?"
"נֵלֵךְ וְנִשָּׁפֵט לִפְנֵי זֶאוּס", אָמַר אַפּוֹלוֹן.
"אִמָּא, הָכִינִי לִי צֵידָה לַדֶּרֶךְ", אָמַר הֶרְמֶס.  וַתָּכֶן מַיָּה לִבְנָהּ צִקְלוֹן מִכָּל טוּב אֲשֶׁר יֵאָכֵל, וְגַם חֲלִיפַת-מֶשִׁי רְקוּמָה שָׂמָה בַּצִּקְלוֹן, לָתֵת לְהֶרְמֶס חֵן בְּהוֹפִיעוֹ לִפְנֵי הַשַּׁלִּיט-בָּאֵלִים.  וְהֶרְמֶס בְּיָד זְרִיזָה, מִבְּלִי אֲשֶׁר יִרְאֶה אַפּוֹלוֹן, הִגְנִיב לְתוֹךְ הַצִּקְלוֹן אֶת הַלִּירָה, זֶה כְּלִי-הַזֶּמֶר אֲשֶׁר עָשָׂה.
אַפּוֹלוֹן וְהֶרְמֶס מְבִיאִים אֶת מְרִיבָתָם לִפְנֵי זֶאוּס  	וַיָּבוֹאוּ שְׁנֵי הָאֵלִים, הַגָּדוֹל וְהַצָּעִיר לִפְנֵי זֶאוּס אֲבִיהֶם.  וְזֶאוּס הִתְנַכֵּר לְהֶרְמֶס, עָשָׂה עַצְמוֹ כְּבִלְתִּי מַכִּיר אוֹתוֹ, וְשָׁאַל אֶת אַפּוֹלוֹן: "אֵיפֹה שָׁבִיתָ אֶת הַקָּטָן הַנֶּחְמָד הַזֶּה, הַנִּרְאֶה כְנַעַר שָׁלִיחַ?  הֲמִן הָרָאוּי כִּי יוּבָא זֶה לְמוֹשַׁב-הָאֵלִים?"
וַיְסַפֵּר אַפּוֹלוֹן לִפְנֵי זֶאוּס אֶת מַעֲשֵׂי הַשּׁוֹדֵד הַקָּטָן.  אֵיךְ גָּנַב מִפָּרוֹתָיו, נָהַג אֶת הַפָּרוֹת אֲחוֹרַנִּית לְמַעַן יֵרָאוּ עִקְּבוֹתֵיהֶן כְּמוֹלִיכִים אֶל הָעֵדֶר וְלֹא מִמֶּנּוּ וָהָלְאָה, וְטִשְׁטֵשׁ עִקְּבוֹתָיו שֶׁלּוֹ עַל יְדֵי סַנְדָּלִים מְשֻׁנִּים, – אֵיךְ שָׁדַד וְהִטְמִין וְגַם שִׁקֵּר.
וַיַּעַן הֶרְמֶס וַיֹּאמַר: "אָבִי זֶאוּס, לְפָנֶיךָ אַךְ אֱמֶת אֲדַבֵּר. הִנֵּה בָא זֶה אֶל בֵּית-אִמִּי בַּבֹּקֶר הַשְׁכֵּם, וְהִרְעִישׁ אֶת הַבַּיִת בִּצְעָקָה עַל פָּרוֹת, וְאוֹתִי מָשַׁךְ מֵעֲרִיסָתִי וְאִיֵּם עָלַי בְּטַרְטָרוֹס אִם לֹא אַגִּיד אַיֵּה מְקוֹם פָּרוֹתָיו. וְהוּא צָעִיר שֶׁהִגִּיעַ לְפִרְקוֹ. וַאֲנִי תִּינוֹק אַךְ תְּמוֹל נוֹלַד. הַאִם נִימוּס-אֵלִים הוּא זֶה, לִפְרוֹץ אֶל בַּיִת בְּלֹא אֲמִירַת שָׁלוֹם וּלְהַרְגִּיז תִּינוֹק מִשְּׁנָתוֹ, לֵאמֹר: 'הַב לִי פָּרוֹת!' הֲשׁוֹמֵר פָּרוֹתָיו אָנֹכִי?  אַף אֶת כָּל כְּלֵי-אִמִּי הָפַךְ, וּמִשֵּׁשׁ בָּהֶם לְבַקֵּשׁ אֶת פָּרוֹתָיו.  וְעֵד אֵין עִמּוֹ לְהָעִיד מִי לָקַח הַפָּרוֹת... יַעֲנֹש זֶאוּס אֶת הַפּוֹחֵז הַזֶּה, הַמְבַיֵּשׁ אֶת שׁוֹכְנֵי-אוֹלִימְפּוֹס בְּהִתְנַהֲגוּתוֹ, וְיָגֵן עַל בְּנוֹ הָרַךְ מִפְּנֵי חָזָק מִמֶּנּוּ..."
זֶאוּס צָהַל לְשֵׁמַע הַטְּעָנוֹת הַמְחֻכָּמוֹת שֶׁל בְּנוֹ הַקָּטָן. וַיְצַו עַל בָּנָיו לַעֲשׂוֹת שָׁלוֹם בֵּינֵיהֶם, וְעַל הֶרְמֶס – לְהַחֲזִיר אֶת הַפָּרוֹת לְבַעְלֵיהֶן. וְזֶאוּס כָּפַף רֹאשׁוֹ לְאוֹת כִּי נֶחֱרַץ מִשְׁפָּטוֹ – וְזֶה אוֹת אֲשֶׁר אֵלִים וּבְנֵי-אָדָם יֶחֶרְדוּ לְצַיֵּת לוֹ.
וַיּוֹלֶךְ הֶרְמֶס אֶת אָחִיו הַגָּדוֹל, בֶּן-אָבִיו, אֶל מִכְלָא-הַפָּרוֹת בַּמְּעָרָה אֲשֶׁר לְיַד נְהַר-אַלְפֵיאוֹס.  וַיִּמְנֶה אַפּוֹלוֹן אֶת הַפָּרוֹת, וְהִנֵּה שְׁתַּיִם חֲסֵרוֹת. וּכְבָר רָאָה עוֹרוֹתֵיהֶן שֶׁל שְׁתֵּי פָּרוֹת מִתְיַבְּשִׁים עַל סָלַע. 
"מֶה עָשִׂיתָ בַּשְּׁתַּיִם?" שָׁאַל אַפּוֹלוֹן אֶת הֶרְמֶס.
שְׁנֵים-עָשָׂר גְּדוֹלֵי אוֹלִימְפּוֹס	
"בָּתַרְתִּי אוֹתַן לִשְׁנֵים-עָשָׂר בְּתָרִים לְמַעַן הֱיוֹתָן קָרְבָּן לִשְׁנֵים-עָשָׂר הָאֵלִים הַגְּדוֹלִים אֲשֶׁר בְּאוֹלִימְפּוֹס".
"שְׁנֵים-עָשָׂר?"  תָּמַהּ אַפּוֹלוֹן, וְהוּא מָנָה אֶת גְּדוֹלֵי-אוֹלִימְפּוֹס עַל אֶצְבְּעוֹתָיו לִשְׁמוֹתֵיהֶם: "זֶאוּס, פּוֹסֵידֹון, הָדֶס, הֶרָה, הֶסְטִיָּה, אַפְרוֹדִיטֵי, הֶפֵיסְטוֹס, אַתֵּינֵי, אָרֶס, אַרְטֶמִיס, אַפּוֹלוֹן – הֲרֵי אַחַד-עָשָׂר, וְהַשְּׁנֵים-עָשָׂר מִי הוּא?"
"עַבְדְּךָ אָנֹכִי", עָנָה הֶרְמֶס בְּקִדָּה.
אַפּוֹלוֹן תָּפַשׂ – וַיִתָּפֵשׂ	
וְאַפּוֹלוֹן עוֹדֶנּוּ חוֹשֵׁב לַעֲנֹש אֶת הֶרְמֶס.  וַיִּתְפְּשֵׂהוּ, וַיִּקְשְׁרֵהוּ בִּיתָרִים לַחִים, וַיֹּאמַר: "פֹּה בַּמְּעָרָה תִרְבַּץ כָּלוּא, תַּחַת אֲשֶׁר כָּלָאתָ אֶת פָּרוֹתַי".
וַיַּעַשׂ הֶרְמֶס פֶּלֶא לְעֵינֵי אַפּוֹלוֹן: בִּן-רֶגַע שָׁלְחוּ הַיְתָרִים הַלַּחִים עֲנָפִים וְשָׁרָשִׁים, הִשְׁרִישׁוּ הֵיטֵב בַּקַּרְקַע, וְכִסּוּ אֶת פִּי-הַמְּעָרָה בְּשָׂרִיגִים עָבִים; וְלֹא יָכְלוּ הַפָּרוֹת, וְלֹא יָכֹל אַפּוֹלוֹן, לָצֵאת מִן הַמְּעָרָה.  "פֹּה עִמָּדִי תֵשֵׁב, אַתָּה וּפָרוֹתֶיךָ יָחַד", צָחַק הֶרְמֶס.
וַיַּפְצֵר אַפּוֹלוֹן בְּהֶרְמֶס כִּי יָסִיר אֶת גִּדוּל-הַפֶּלֶא הַפֶּרֶא הַזֶּה, הִבְטִיחַ לוֹ כִּי מֵעַתָּה וְעַד עוֹלָם שְׁלוֹם-אֱמֶת יִהְיֶה בֵינֵיהֶם, כַּאֲשֶׁר דִּבֶּר זֶאוּס.  וַיָּשֶׁב הֶרְמֶס אֶת הַיְתָרִים הַלַּחִים לִכְמוֹ-שֶׁהָיוּ, וְאַפּוֹלוֹן הִתִּיר אֶת אָחִיו הַקָּטָן מֵאֲסוּרָיו; וַיֵּצְאוּ יַחַד מִן הַמְּעָרָה עִם הַפָּרוֹת.
שֶׁבַע בְּנוֹת אַטְלַס – כִּימָה שֶׁל יוֹנִים-כּוֹכָבִים
מֵאַיִן לַנָּחָשׁ הַכֹּח לְחַדֵּשׁ נְעוּרָיו	
הֵם בַּדֶּרֶךְ אֶל מִרְעֵה-הַבָּקָר בְּהַר-פְּיֶרִיָּה, וַיּוֹצֵא הֶרְמֶס אֶת כְּלִי-הֶזֶּמֶר שֶׁלּוֹ – אֶת קְלִפַּת-הַצָּב אֲשֶׁר עָשָׂה אוֹתָהּ לְלִירָה – וַיָּחֶל לְנַגֵּן, נַגֵּן וְתֵת קוֹלוֹ בְּשִׁיר.  וַיְהִי מִזְמוֹר-נִגּוּנוֹ עַל פַּנְדּוֹרָה, וְהַמַּתָּנוֹת אֲשֶׁר קִבְּלָה מִידֵי אֵלִים וְאֵלוֹת, וְהַצָּרוֹת וְהַיְגוֹנוֹת אֲשֶׁר הֵבִיאָה עַל בְּנֵי-הָאָדָם בְּיֵצֶר-סַקְרָנוּתָהּ, וְעַל הַתִּקְוָה שֶׁהִיא נֶחָמָה אַחֲרוֹנָה לָאָדָם; וַיְנַגֵּן וַיְזַמֵּר עַל אַהֲבַת הַשַּׁלִּיט בָּאֵלִים אֶת אִמּוֹ, אֶת מַיָּה בַּת-אַטְלַס, וְהִיא פְּרִי אַהֲבַת אַטְלַס, תּוֹמֵךְ הַשְּׁחָקִים, אֶת אֵיתְרָה בַּת-אוֹקְיָנוֹס;  וּמַיָּה אַחַת מִשֶּׁבַע אֲחָיוֹת, הַנִּקְרָאוֹת פְּלִיאַדּוֹת (יוֹנִים), וְזֶאוּס הִבְטִיחַ לְמַיָּה כִּי הִיא וְאַחְיוֹתֶיהָ יַחַד תִּהְיֶינָה כִּימַת-כּוֹכָבִים בָּרָקִיעַ, לְהִתְנוֹצֵץ עֲדֵי-עַד.  אוֹיָה! – שָׁר הֶרְמֶס בְּרָגֶשׁ – רַק כּוֹכָבִים וְשׁוֹכְנֵי-אוֹלִימְפּוֹס יִחְיוּ לָעַד, וְדָרֵי-מַטָּה, אִם אָדָם וְאִם בְּהֵמָה, יַזְקִינוּ וְיִבֹּלוּ, חוּץ מִן הַנָּחָשׁ הַמַּחֲלִיף עוֹרוֹ וּמְחַדֵּשׁ נְעוּרָיו.  כִּי זֶאוּס, בְּרֶגַע שֶׁל רַחֲמִים עַל דָּרֵי-מַטָּה שָׁלַח לָהֶם חֲמוֹר, עָמוּס נְעוּרִים מְלוֹא-הַשַּׂק.  וַיָּבוֹא הַחֲמוֹר עַד מַעְיָן אֶחָד, וַיֵּט אֵלָיו לִשְׁתּוֹת, כִּי צָמֵא.  אַךְ נָחָשׁ שָׁמַר עַל הַמַּעְיָן.  וַיֹּאמֶר לוֹ הַנָּחָשׁ: "לֹא אֶתֵּן לְךָ לִשְׁתּוֹת, עַד תִּתֵּן לִי אֵת אֲשֶׁר עַל גַּבֶּךָ". וְהַחֲמוֹר יָבֵשׁ גְּרוֹנוֹ לְמָיִם.  וַיֹּאמַר: "קַח אֶת הֲשַּׂק אֲשֶׁר עַל גַּבִּי, וְתֵן לִי לִשְׁתּוֹת".  וַיְהִי שַׂק-הַנְּעוּרִים נַחֲלָה לַנָּחָשׁ, וְהוּא לְבַדּוֹ, כִּי יַזְקִין, יִפְשׁוֹט אֶת עוֹר-זִקְנָתוֹ וְשָׁב וְחִדֵּשׁ נְעוּרָיו.  אֲבָל יֶתֶר דָּרֵי-מַטָּה כִּי יַזְקִינוּ, לֹא יַצְעִירוּ עוֹד...
וַיּוֹסֶף הֶרְמֶס לְנַגֵּן וּלְזַמֵּר, קָשׁוֹר מִזְמוֹר בְּמִזְמוֹר וַעֲלִילָה בַּעֲלִילָה, וְאַפּוֹלוֹן שׁוֹטֵט בִּדְמָעוֹת מֵרוֹב עֹנֶג עַל מְתִיקוּת הַנְּגִינָה.
וַתִּכָּסֵף נֶפֶשׁ-אַפּוֹלוֹן אֶל הַלִּירָה אֲשֶׁר בְּיַד הֶרְמֶס.  וַיֹּאמַר: "אָחִי, אָחִי!  נִפְלָא הַכְּלִי אֲשֶׁר בְּיָדְךָ, כִּי חֶדְוָה וְאַהֲבַה יַבִּיעַ, וְסִפּוּרִים מִנִּי קֶדֶם, וַחֲלוֹמוֹת עֲרֵבִים.  תֵּן לִי אֶת כְּלִי-הַזֶּמֶר הַזֶּה.  אִם לֹא אֲקַבְּלֵהוּ, אֵין חַיַּי חַיִּים".
עִסְקַת חֲלִיפִין	
"מַה-תִּתֶּן לִי בַּעֲדוֹ?"  שָׁאַל הֶרְמֶס.
"אֶתֵּן לְךָ אֶת אַרְבָּעִים וּשְׁמוֹנֶה הַפָּרוֹת הָאֵלֶּה".
"עֵדֶר-פָּרוֹת קָטָן אַךְ מְחִיר-מְעַט הוּא בְּעַד כְּלִי-הַיְקָר הַזֶּה, אֲשֶׁר לִירָה שְׁמוֹ".
"אֶתֵּן לְךָ גַּם אֶת מַקֵּל-הַרוֹעִים אֲשֶׁר לִי, שְׁכֻּלּוֹ זָהָב.  אֲבָל הִשָּׁבַע לִי כִּי לֹא תִגְנוֹב מִמֶּנִי בַּחֲזָרָה אֶת הַלִּירָה שֶׁאַתָּה מוֹכֵר לִי".
וַיִּשָּׁבַע לוֹ הֶרְמֶס.  וַיִּתֵּן אַפּוֹלוֹן לְהֶרְמֶס תּוֹסֶפֶת-מַתָּנָה, עָנָף מְשֻׁלַּשׁ-עָלִים, וְהֶעָנָף וְהֶעָלִים – זָהָב טָהוֹר; וְהוּא עָנָף הַמֵּבִיא עֹשֶר לִבְעָלָיו.
בִּקֵשׁ הֶרְמֶס מֵאַפּוֹלוֹן עוֹד דָּבָר: "לַמְּדֵנִי הַגָּדַת-עֲתִידוֹת".  אֲבָל זֶה נִבְצַר מֵאַפּוֹלוֹן לַעֲשׂוֹתוֹ, כִּי רַק בְּיָדוֹ הִפְקִיד זֶאוּס אֶת גִּנְזֵי סוֹדוֹתָיו וְתַעֲלוּמוֹת מַעֲשֵׂי בְנוֹת-הַגּוֹרָל.  בְּכָל זֹאת, נַחַשׁ-מִצְעַר מָסַר אַפּוֹלוֹן לְהֶרְמֶס: פִּשְׁרֵי זִמְזוּמֵי-הַנְּבוּאָה אֲשֶׁר לְשָׁלשׁ דְּבוֹרִים הַדּוֹאוֹת עַל הַר-פַּרְנַסּוֹס, הָהָר הָרָם מוּל דֶּלְפוֹי הָעִיר.
וַיִּפָּרְדוּ שְׁנֵי הָאַחִים בְּעֹצֶם חִבָּה: אַפּוֹלוֹן הוֹלֵךְ, הָלֹךְ וְהִתְאַמֵּן בִּפְרִיטָה עַל הַלִּירָה, אֶל הַר-הֶלִּיקוֹן, שָׁם תִּנְוֶינָה הַמּוּסוֹת, לְהַרְאוֹת לָהֶן אֶת כִּלְיוֹ הֶחָדָשׁ – כִּי לִמְּדַתְהוּ אֶבְטֶרְפֵּי שָׁפוֹךְ נַפְשׁוֹ בֶּחָלִיל, אַךְ כְּלֵי-מֵיתָרִים לֹא יָדַע עַד כֹּה.  וְהֶרְמֶס, בְּמַקְלוֹ-זָהָב, נוֹהֵג אֶת הַפָּרוֹת אֶל מְעָרַת-הַמִּכְלָא אֲשֶׁר לְיַד נְהַר-אַלְפֵיאוֹס – בַּחֲגוֹרָתוֹ נוֹצֵץ עֲנַף-הָעֹשֶר מְשֻׁלַּשׁ-הֶעָלִים, וְנַפְשׁוֹ שְׂמֵחָה בְּמִמְכָּרוֹ-וּמִקָּחוֹ בַּיּוֹם הַהוּא.
בְּשׂוֹרַת גְּדֻלָּה	
וְכַאֲשֶׁר שָׁב הֶרְמֶס הַבַּיְתָה, אֶל הַמְּעָרָה אֲשֶׁר בְּצֵלַע הַר-קִילֶנֵי, בִּשּׂרַתְהוּ מַיָּה אִמּוֹ: "מִנָּה אוֹתְךָ זֶאוּס שַׁגְרִיר-אוֹלִימְפּוֹס אֶל גִּבּוֹרִים, מְלָכִים וְאֻמּוֹת, לְפַשֵּׁר מְרִיבוֹת וְלִכְרֹת בְּרִיתוֹת, כִּי כֵן הֲגִיג-זֶאוּס: 'תִּהְיֶה לְשׁוֹן-חֲלָקוֹת אֲשֶׁר לִבְנִי זֶה לְהוֹעִיל וְלֹא לְהַזִּיק'.  אַף שָׂם אוֹתְךָ אֵל וָשַׂר לְרוֹכְלֵי-שְׁוָקִים וְכָל עוֹשֵׂי-מִסְחָר, אִם יוֹשְׁבֵי-יַבָּשׁוֹת וְאִם עוֹבְרֵי נְתִיבוֹת יַמִּים, כִּי אָמַר: 'מַזָּלוֹ לִהְיוֹת גַּנָּב.  נַעֲקֹף אֶת מַזָּלוֹ, וְנַעֲשֶׂנּוּ סוֹחֵר'.  וְעַתָּה, הֶרְמֶס בְּנִי, עֲלֵה אֶל אוֹלִימְפּוֹס, וְקַבֵּל מִיַּד זֶאוּס אֶת אוֹתוֹת-מִשְׂרָתֶךָ".
סִימָנֵי-הֶרְמֶס	
וַיַּעַל הֶרְמֶס אֶל אוֹלִימְפּוֹס.  וְזֶאוּס, בְּמַעֲמַד-הָאֵלִים יַחְדָּו, נָתַן לִצְעִיר-בָּנָיו מַטֵּה-שַׁגְרִיר אֲשֶׁר שְׁנֵי נְחָשִׁים חַיִּים מִתְפַּתְּלִים תָּדִיר סְבִיבוֹ, כּוֹבַע-נְחֹשֶת אֲשֶׁר זוּג כְּנָפַיִם לוֹ מִיָּמִין וּמִשְּׂמֹאל, וְסַנְדְּלֵי-זָהָב מְכֻנָּפִים.  (בָּאוֹתוֹת הָאֵלֶּה תַּכִּירוּ אֶת הֶרְמֶס בֶּן זֶאוּס וּמַיָּה, בְּלֶכְתּוֹ וּבוֹאוֹ לִשְׁלִיחֻיּוֹתָיו).
וְכַאֲשֶׁר נִצַּב הֶרְמֶס, כּוֹבַע-הַכְּנָפַיִם לְרֹאשׁוֹ וְסַנְדְּלֵי-הַכְּנַפַיִם לְרַגְלָיו, וּבְיָדוֹ מַטֵּה-הַשַּׁגְרִיר אֲשֶׁר שְׁנֵי נְחָשִׁים חַיִּים מִסְתַּלְסְלִים סְבִיבוֹ בְּלִי נוֹחַ, אֲפָפוּהוּ הוֹד וָחֵן.  וַיָּרִיעוּ הָאֵלִים תְּרוּעָה גְדוֹלָה לִכְבוֹדוֹ, וַיֵּשְׁבוּ לֶאֱכוֹל וְלִשְׁתּוֹת.  טֶרֶם יִסְעָדוּ, וְזֶאוּס בְּרֹאשׁ-הַשֻּׁלְחָן נָשָׂא נְאוּם לְהַטִּיף לַשַּׁגְרִיר הַצָּעִיר דִּינֵי-תַפְקִידָיו: אֲשֶׁר יִשְׁאַף לְצֶדֶק, אֲבָל לֹא יְוַתֵּר עַל זְכֻיּוֹת-אֵלִים; אֲשֶׁר יַשְׁכִּין שָׁלוֹם, אֲבָל יִהְיֶה מוּכָן לְמִלְחָמָה; אֲשֶׁר בְּמִסְחָר יִשְׁמֹר שֶׁיִּהְיוּ נְתִיבֵי-הַמַּיִם, הַנְּהָרוֹת הַגְּדוֹלִים וְהַיַּמִּים, פְּתוּחִים לְכָל נוֹסְעֵי-הָעוֹלָם, וְלֹא יֹאמַר שֵׁבֶט אֶחָד: נָהָר זֶה, יָם זֶה, כֻּלּוֹ שֶׁלִּי הוּא!  וְלֹא יִהְיוּ אֵיפָה וְאֵיפָה, אַמָּה וְאַמָּה, אֶבֶן-מִשְׁקָל וְאֶבֶן-מִשְׁקָל; אַךְ מִקָּח כִּי קָם, אֵין חוֹזְרִים מִמֶּנּוּ.
הֶרְמֶס מַמְצִיא קֻבִּיּוֹת-מִשְׂחָק	
וּמֶה עָשָׂה הֶרְמֶס בְּשָּׁעָה הַהִיא?  שִׁמְעוּ וּתְמָהוּ.  עָשָׂה עַצְמוֹ כְּמַעֲמִיק הַקְשָׁבָה לְדִבְרֵי זֶאוּס אָבִיו, אֲבָל מִתַּחַת לְשֻּׁלְחָן עִצֵּב בְּיָדָיו צַעֲצוּעַ חָדָשׁ, זוּג קֻבִּיוֹת מִקֶּרֶן-תַּיִשׁ.  וּמוֹחוֹ הִרְהֵר: הָבָה, אֲנַקֵּד כָּל צַד מִשֵּׁשֶׁת הַצְּדָדִים אֲשֶׁר לַקֻּבִּיָּה בִּנְקֻדּוֹת, מִנְּקֻדָּה אַחַת וְעַד שֵׁשׁ, וְיִהְיֶה זֶה לְמִשְׂחָק, מַרְבֶּה לִי רְכוּשׁ בְּלֹא עָמָל וָטֹרַח, אִם רַק אוּכַל לְשַׁחֵד אֶת הָאֵלָה טִיכֵי סְתוּמַת-הַפָּנִים, שָׂרַת הַמַּזָּל הַהֲפַכְפַּךְ וְהַמִּקְרֶה הָעִוֵּר, שֶׁתְּחַיֵּךְ לִי מְעַט-זְעֵיר.
סְעֻדַּת הָאֵלִים עוֹד לֹא נִגְמָרָה, וַיָּבוֹא אַפּוֹלוֹן, אֲשֶׁר נִפְקַד מִמַּעֲמַד-הָאֵלִים הַהוּא, עִם תֵּשַׁע הַמּוּסוֹת, הוּא מְנַגֵּן בַּלִּירָה וְהֵן מְחוֹלְלוֹת לְפִי נִגּוּנוֹ, לְרוֹמֵם אֶת רוּחַ-הַמְסִבִּים.  וַיָּשַׁר אַפּוֹלוֹן שִׁיר-מִזְמוֹר לִכְבוֹד הֶרְמֶס בֶּן-מַיָּה, אֲשֶׁר לִמֵּד צָב לְדַבֵּר שִׁיר. וּבֶן-מַיָּה פָּנָה אֶל הֶפֵיסְטוֹס, הַיּוֹשֵׁב עַל-יָדוֹ, וַיִּלְחַשׁ בְּאָזְנוֹ: "הִנֵּה שְׁתֵּי קֻבִּיּוֹת מְנֻקָּדוֹת, עֲשׁוּיוֹת קֶרֶן-תַּיִשׁ. בְּטוּבְךָ, עֲשֵׂה לִי שְׁתֵּי קֻבִּיּוֹת כָּאֵלֶּה זָהָב טָהוֹר, וּנְקֻדּוֹתֵיהֶן – כָּסֶף".
זֶאוּס וְסֶמֶּלֵי	 
וַיֶּאֱהַב זֶאוּס אֶת סֶמֶּלֵי בַּת קַדְמוֹס, מֶלֶךְ תֶּבֶס – הוּא קַדְמוֹס זוֹרֵע שִׁנֵּי-הַדְּרָקוֹן אֲשֶׁר מֵהֶן צָמְחוּ גִּבּוֹרֵי-מִלְחָמָה, וְהוּא אֲשֶׁר הֵבִיא אֶת הָאָלֶף-בֵּית הָעִבְרִי-כְּנַעֲנִי אֶל מַמְלְכוֹת-יָוָן.
בִּדְמוּת רוֹעֵה-צֹאן מֵעַם-הָאָרֶץ, תַּחַת חֻפַּת עָנָן צַמְרִי סְפוּג אוֹר-לְבָנָה, בָּא זֶאוּס אֶל סֶמֱּלֵי, וַיִּקַּח אֶת לִבָּהּ בִּדְבָרִים טוֹבִים.  וְהִיא בְּנֶפֶשׁ בָּרָה הִתְמַכְּרָה לְזֶאוּס לְאַהֲבָה אוֹתוֹ.  אֲבָל בְּחֶבְיוֹן-רִגְשׁוֹתֶיהָ יָדְעָה כִּי לֹא רוֹעֶה פָּשׁוּט הוּא זֶה אֲשֶׁר קָנָה אֶת לִבָּהּ כָּלִיל בְּנֹעַם-אֲמָרָיו.
הֶרָה מְפַתָּה אֶת סֶמֶּלֵי 	
וְהֶרָה, גְּבֶרֶת אוֹלִימְפּוֹס, אֵשֶׁת זֶאוּס, יָדְעָה מִן הַנַּעֲשֶׂה, וַתִּתְחַפֵּשׂ אַף הִיא: בִּדְמוּת אִשָּׁה זְקֵנָה מִמְּשָׁרְתוֹת בֵּית-קַדְמוֹס הִתְלַבָּשָׁה.  וַתְּדַבֵּר אֶל סֶמֶּלֵי לֵאמֹר: "לֹא נִסְתַּר מִמֶּנִּי כִּי בַּלֵּילוֹת, בְּסַלְסֵל אוֹר-סֶלֶּנֵי בְּצֶמֶר-עָנָן, אַתְּ נִפְגֶּשֶׁת עִם אוֹהֵב, וְנַפְשֵׁךְ הַיּוֹדַעַת כִּי לֹא אָדָם פָּשׁוּט הוּא אוֹהֲבֵךְ זֶה.  מַעְלִים הוּא מִמֵּךְ אֶת דְּמוּתוֹ הָאֲמִתִּית.  שַׁלָּמָּה יִכְלָא סוֹדוֹ מִן הָאִשָּׁה אֲשֶׁר אָהַב?  כִּי יָבוֹא אֵלַיךְ בַּלַּיְלָה הַזֶּה, כֹּה תֹאמְרִי לוֹ: אִם בֶּאֱמֶת תֶּאֱהָבֵנִי, הִתְגַּלֵה לְפָנַי בִּמְלֹא כְבוֹדְךָ הָאֲמִתִּי".
זֶאוּס מִתְגַּלֶּה לְסֶמֶּלֵי בִּמְלֹא-כְבוֹדוֹ, וְהִיא נִשְׂרָפֶת; העֻבָּר נִצָּל 	
וַתִּפָּת סֶמֶּלֵי.  וּבַלַּיְלָה הַהוּא, כְּהִתְרָאוֹת הַנֶּאֱהָבִים יַחַד, אָמְרָה סֶמֶּלֵי: "מַה לְּאוֹהֲבִי כִּי בְּמִתְחַפְּשִׂים יְשַׂחֵק עִמָּדִי.  הֵיטֵב יָדַעְתִּי כִּי לֹא רוֹעֶה מֵעַם-הָאָרֶץ אָתָּה.  הַרְאֵנִי אֶת מְלֹא כְבוֹדְךָ הָאֲמִתִּי, וְאֵדַע כִּי בֶּאֱמֶת אֲהַבְתָּנִי".  וַיַּפְצֵר בָּהּ זֶאוּס: "בִּתִּי, אַל תְּבַקְשִׁי זֹאת מִיָּדִי.  וְלֹא דַי לָךְ בִּדְבֵקוּת לִבּוֹתֵינוּ הַשְּׁנַיִם, אֲשֶׁר אֵין דֹּפִי בָּהּ?"  הֵצִיקָה לוֹ הַנַּעֲרָה, וַתַּזְעֵף פָּנֶיהָ אֵלָיו, וַתֹּאמַר: "אֵין זֹאת כִּי עָיַפְתָּ מִמֶּנִּי, וְלִבְּךָ הָלַךְ שֶׁבִי אַחֲרֵי אַחֶרֶת.  וְאַתָּה בְּלֵיל-פְּגִישָׁתֵנוּ הָרִאשׁוֹן נִשְׁבַּעְתָּ, לֵאמֹר: כֹּל אֲשֶׁר תְּאַוֶּה נַפְשֵׁךְ, וְהוּא לְאֵל-יָדִי, יִנָּתֶן לָךְ.  וְאִם לֹא לַשֶּׁקֶר נִשְׁבַּעְתָּ, הַרְאֵנִי מִי אַתָּה, מְלֹא כֹּחֲךָ וַהֲדָרֶךָ".  וַיִּרְגַּז זֶאוּס, כִּי זָכַר אֲשֶׁר בִּדְלֵקַת רֵאשִׁית-אַהֲבָתוֹ, כֵּן נִשְׁבַּע וְלֹא נִזְהָר.  וַיֹּאמֶר: "אִם שְׁבוּעָה הִיא, אֲקַיְּמֶנָּה, אַךְ דְּעִי כִּי רָעָה נֶגֶד פָּנַיִךְ".  וַיּוֹפַע עָלֶיהָ בְּכָל הֲדַר-כְּבוֹדוֹ וּגְאוֹן-כֹּחוֹ: אֲפָפוּהוּ בְרָקִים, וּמִלְּפָנָיו חִצֵּי-רְעָמִים כְּנַחֲשֵׁי-אֵשׁ יְהַלֵּכוּ.  וַתִּשָּׂרֵף סֶמֶּלֵי בִּרְסִיס-רָגַע; וְהִיא אָז הָרָה זֶה שִׁשָּׁה חֳדָשִׁים.  וַיַּחְמֹל זֶאוּס עַל הַוָּלָד הַיּוֹשֵׁב בְּבֶטֶן סֶמֶּלֵי, וַיּוֹצִיאוֹ מִפַּחַם-גּוּפָהּ, וְהוּא בָּרִיא וְשָׁלֵם, אַךְ פַּג הוּא, כִּי לֹא בָשֵׁל.
בֵּית רֶחֶם בְּשׁוֹק זֶאוּס	
וַיִּקְרָא זֶאוּס אֶל הֶרְמֶס, מְכֻנַּף-הַסַּנְדָּלִים, וַיֹּאמֶר לוֹ: "מַהֵר, חֲתוֹך שׁוֹקִי, וְטַע בַּחֶתֶךְ אֶת הַוָּלָד הַזֶּה".  וַיַּחְתֹּךְ הֶרְמֶס כְּעֵין כִּיס בְּשׁוֹק-זֶאוּס, וַיִּטַּע שָׁם אֶת הַוָּלָד.  וְכַפְתּוֹרֵי-זָהָב הִתְקִין הֶרְמֶס לַכִּיס לְפָרְפוֹ.
וַיִּגְדַּל הַוָּלָד בְּשׁוֹק-זֶאוּס וַיִּכְבַּד, עַד הִתְהַלֵּךְ זֶאוּס צוֹלֵעַ מִן הַמַּשָׂא אֲשֶׁר הוּא נוֹשֵׂא בְשׁוֹקוֹ.  וַיְהִי הַדָּבָר לִצְחוֹק בֵּין הָאֵלִים; אַךְ זֶאוּס לֹא שָׁת לִבּוֹ לִצְחוֹקָם.  וְכַאֲשֶׁר מָלְאוּ לַוָּלָד יְרָחָיו, הִתִּיר הֶרְמֶס אֶת כַּפְתּוֹרֵי-הַזָּהָב אֲשֶׁר לַכִּיס, וַיּוֹצֵא אֶת הַנָּטוּעַ בְּשׁוֹק-זֶאוּס כְּיָלוֹד מִנִּי רֶחֶם; וְהוּא בֵן אֲשֶׁר עֵינָיו אַרְגָּמָן.  וַיִּקְרָא הֶרְמֶס לַבֵּן הַיִּלּוֹד דִּיאוֹנִיסוֹס, לֵאמֹר: צְלִיעַת-הָאֵל.
וְזֶאוּס מָסַר אֶת דִּיאוֹנִיסוֹס לִידֵי הַנִּיסוֹת, הֵן לַהֲקַת נִיְמפוֹת שֶׁבְּהַר-נִיסָה, לְגַדְּלוֹ.  הַנִּיסוֹת הִשְׁכִּינּו אֶת הַיֶּלֶד בִּמְעָרָה אֲשֶׁר בָּהָר, וּפִנְּקוּהוּ בִּדְבַשׁ וַחֲלֵב-עִזִּים, עַד אֲשֶׁר עָמַד עַל רַגְלָיו.  וּמִדֵּי צֵאת הַיֶּלֶד אֶת פִּי-הַמְּעָרָה, הָיָה הֶרְמֶס  מַלְבִּישֵׁהוּ דְמוּת-גְּדִי, כְּדֵי לֶאֱחוֹז אֶת עֵינֵי הֶרָה, אֵשֶׁת-זֶאוּס, פֶּן תִּקֹּם בּוֹ עֹדֶף נִקְמַת-קִנְאָתָהּ בְּסֶמֶּלֵי.
סִילֶנוֹס, מוֹרֶה וְיָדִיד לְדִיאוֹנִיסוֹס	
וְכַאֲשֶׁר גָּדַל דִּיאוֹנִיסוֹס וַיְהִי לְנַעַר, הִתְחִיל מְשׁוֹטֵט בְּכָרִים וּבִיעָרוֹת.  וְשָׁם בַּיְּעָרוֹת מָצָא לוֹ מוֹרֶה וְיָדִיד, סִילֶן זָקֵן אֶחָד, אִישׁ אֲשֶׁר זְנָבוֹ זְנַב-סוּס, רַעְמַת סוּס לְעָרְפּוֹ, וְאָזְנָיו זְקוּפוֹת כְּמוֹ שֶׁל סוּס; סִילֶנוֹס שְׁמוֹ.  וְסִילֶנוֹס, אֲשֶׁר קָרְחָה לְקָדְקֳדוֹ, שְׂעַר-עָרְפּוֹ הָאָרֹךְ – שֵׂיבָה, וּפָנָיו קְמָטִים-קְמָטִים, נַפְשׁוֹ כְּנֶפֶשׁ אַחַד הַצְּעִירִים, וַיֶּרֶב לְרַקֵּד עִם דְּרִיאַדּוֹת בְּנוֹת-יַעַר, לְהִתְלַוּוֹת אֶל סַטִּירִים עַלִּיזִים בְּרָדְפָם אַחַר נִימְפוֹת-מַעְיָן וְנִימְפוֹת נָהָר, וְלָתוּר אַחַר אוֹצְרוֹת-דְּבַש אֲשֶׁר לִדְבוֹרֵי-בָר, עָלִים מְשַׁכְּרִים שֶׁל תְּאַשּׁוּר וְלַעֲנָה, וְשָׁרָשִׁים מְתוּקִים אַף חֲרִיפִים.  וַיִּכָּרֵךְ דִּיאוֹנִיסוֹס הַצָּעִיר בְּעִקְּבֵי סִילֶנוֹס הַזָּקֵן כִּסְיָח בְּעִקְּבֵי הַסּוּסָה אִמּוֹ.  יַחְדָּו צָהֲלוּ וַיִשְׁתּוֹלָלוּ.
סִילֶנוֹס מְדַבֵּר "תַּכְלִית" אֶל דִּיאוֹנִיסוֹס	
וּפַעַם אָמַר סִילֶנוֹס לְדִיאוֹנִיסוֹס: "יְדִידִי הַצָּעִיר, הִגִּיעַ זְמַן שֶׁתִּדְאַג לְאַחֲרִיתֶךָ.  זֶאוּס הַגָּדוֹל הוּא אָבִיךָ, אֲבלָ אִמְּךָ בַּת-תְּמוּתָה. אִם לִהְיוֹת אֵל רָצִיתָ, וּלְהִתְעַלּוֹת לִשְׁכּוֹן בְּאוֹלִימְפּוֹס, תְּחִלָּה עָלֶיךָ לִזְכּוֹת לְהַעֲרָצָה וַעֲבוֹדָה מֵאֵת בְּנֵי-הָאָדָם.  מָה אַתָּה רוֹאֶה בְיָדִי?"
"מַקֵּל אֲנִי רוֹאֶה", אָמַר דִּיאוֹנִיסוֹס.
מַקֵּל בֶּן-כַּלְבָּה	"מַקֵּל בֶּן-כַּלְבָּה הוּא, וְהוּא יִהְיֶה לְנֵצֶר עוֹשֶׂה פְּרִי-הִלּוּלִים, לְשַׁרְבִיט-מְלוּכָה בְּיָדְךָ, וּלְמֶרְכָּבָה אֲשֶׁר תַּסִּיעֲךָ אֶל מְרוֹמֵי-אוֹלִימְפּוֹס.  לִפְנֵי שָׁנָה וְיֶרַח וְשָׁבוּע הִתְאָרַחְתִּי אֵצֶל אֶחָד מִידִידַי, אוֹרִיסְתֵּיאוֹס מֶלֶךְ אֵיטוֹלְיָה.  יָלְדָה כַּלְבָּה שֶׁלּוֹ חֲמִשָּׁה גוּרִים וּמַקֵּל-עֵץ אֶחָד.     
רָצָה אוֹרִיסְתֵּיאוֹס לְהַשְׁלִיךְ אֶת הַמַּקֵּל אֶל מְדוּרַת-אֵשׁ, בְּאָמְרוֹ: 'לָמָּה לִי עֵץ יָבֵשׁ זֶה?'  בִּקַּשְׁתִּיו: 'אָנָּא, תְּנֵהוּ לִי.  אוּלַי בִּרְבוֹת הַיָּמִים יִמָּצֵא חֵפֶץ בּוֹ'.  וְעַתָּה, יַקִּירִי, קַח אֶת הַמַּקֵּל הַזֶּה, קְבוֹר אוֹתוֹ הָכֵן בָּאֲדָמָה, בְּלַיִל בָּהִיר, אֵין לְבָנָה, וַעֲרוֹם גַּבְשׁוּשׁ-עָפָר דַּק מִסָּבִיב לְרֹאשׁוֹ. וְהִשְׁקֵיתָ אֶת קֶבֶר-הַמַּקֵּל אַרְבַּע פְּעָמִים: עִם קְבוּרָתוֹ; וְעִם הַרְאוֹת סֶלֶּנֵי, אֵלַת-הַלְּבָנָה, רֶבַע-פָּנֶיהָ לָרִאשׁוֹנָה; וְאַחֲרֵי-כֵן עִם הֵרָאוֹת חֲצִי-פָנֶיהָ; וּבַסּוֹף – כְּנָגְהָהּ בְּרֶבַע-פָּנֶיהָ בְּטֶרֶם תִּתְכַּס בָּאֹפֶל; וְהַשְּׁאָר תַּנִּיחַ בִּידֵי סֶלֶּנֵי וְהֶלְיוֹס וְזֶאוּס.  וּמִקֵּץ יָמִים תָּשׁוּב וְתִרְאֶה מֶה עָלָה מִן הַקָּבֶר".
אֲשֶׁר עָלָה מִקֶּבֶר הַמַּקֵּל	
וַיַּעַשׂ דִּיאוֹנִיסוֹס כֵּן.  וּמִקֵּץ יָמִים, כְּשׁוּבוֹ אֶל מְקוֹם קֶבֶר-הַמַּקֵּל, וְהִנֵּה עָלְתָה מִמֶּנּוּ גֶפֶן-שָׂרִיגִים אַדִּירָה, וְהִיא שׁוֹפַעַת אַשְׁכְּלוֹת-אַשְׁכּלוֹת עֲנָבִים שְׁחַרְחוֹרִים-אַרְגְּמָנִיִּים, שְׁזוּפֵי-לֶחִי.  וַהֲמוֹנֵי צְרָעוֹת וּדְבוֹרִים מִתְעוֹפְפִים וּמְרַחֲפִים מֵעַל הַגֶּפֶן, וְעָטִים אֶל הַשָּׁלָל בְּהִתְפַּקֵּעַ עֵנַב מַרֹב עָסִיס.  וַיָּשֶׂם דִּיאוֹנִיסוֹס מֵעִנְּבֵי-הָאַשְׁכּוֹלוֹת אֶל פִּיו. וַיָּבוֹא מָתְקָם אֶל עוֹרְקָיו וֱנַפְשׁוֹ.  וַיָּבֵא מִבִּכּוּרֵי-הָאַשְׁכּוֹלוֹת אֶל הַנִּיסוֹת אֲשֶׁר גִּדְּלוּהוּ, וַתֹּאכַלְנָה, וַתָּאֹרְנָה עֵינֵיהֶן.
סִילֶנוֹס מְלַמֵּד לְדִיאוֹנִיסוֹס לְהֵיטִיב אֶת הַטּוֹב	
אַחַר הָלַךְ לְבַקֵּשׁ אֶת סִילֶנוֹס הַזָּקֵן, וַיִּמְצָאֵהוּ רוֹקֵחַ מַשְׁקֵה-דְבַשׁ בְּמַכְתֵּשׁ-אֶבֶן תַּחַת אַחַד הָאַלּוֹנִים.  וּבְיַד דִּיאוֹנִיסוֹס שָׂרִיג-אַשְׁכּוֹלוֹת מִן הַגֶּפֶן, מִנְחָה לִידִידוֹ-מוֹרוֹ. וַיֹּאמֶר אֶל סִילֶנוֹס: הִנֵּה מַה שֶּׁעָלָה מִקֶּבֶר הַמַּקֵּל בֶּן-הַכַּלְבָּה". וַיִּטְעַם סִילֶנוֹס מִן הָעֲנָבִים, וַיֹּאמַר: "זֶה טוֹב, אֲבָל אֶפְשָׁר לְהֵיטִיבוֹ מִטוֹב. סְחַט-נָא מִפְּרִי-הַגֶּפֶן הַזֶּה אֶל תּוֹךְ רֶקַח-הַדְּבַשׁ.  נְכַסֶּה אֶת מַכְתֵּשׁ-הָאֶבֶן בְּצַלַּחַת-אֶבֶן מִפְּנֵי זְבוּבִים סַקְרָנִיִּים, וְכָעֵת חַיָּה, בְּאַחֲרִית-קַיִץ, נִפָּגֵשׁ שׁוּב פֹּה, תַּחַת הָאַלּוֹן".
הַיַּיִן וְטִיבוֹ	וּבְהִפָּגְשָׁם מִקֵּץ שָׁנָה, הֵסִיר סִילֶנוֹס אֶת צַלַּחַת-הָאֶבֶן מֵעַל מַכְתֵּשׁ-הָאֶבֶן, וַיַּעַל אֶל אַף דִּיאוֹנִיסוֹס רֵיחַ נִיחוֹחַ אֲשֶׁר כָּמוֹהוּ לֹא יָדַע מִיָּמָיו.  וּבַמַּכְתֵּשׁ – נוֹזֵל חַי וְתוֹסֵס.  וַיִּשְׁאַב דִּיאוֹנִיסוֹס מִן הַנּוֹזֵל אֲשֶׁר בַּמַּכְתֵּשׁ בִּגְבִיעֵי בַלּוּטֵי-אַלּוֹן – לוֹ וּלְמוֹרֵהוּ שָׁאָב – וַיִּשְׁתּוּ שְׁנֵיהֶם.  וַיֹּאמֶר דִּיאוֹנִיסוֹס: הֲלֹא זֵה מִתְפַּשֵּׁט בְּכָל אֵיבָרַי – שִׁיקּוּי-אֵשׁ, תַּבְעֵרַת-תַּעֲנוּג, מַאֲכֹלֶת-מֶתֶק, וְאֶל מֹחִי יִשְׁלַח עֲשַׁן-עֲדָנִים.  וַיֹּאמֶר סִילֶנוֹס: "יַיִן הוּא, וְדַע כִּי מִעוּטוֹ מְרוֹנֵן וְרִבּוּיוֹ הוֹמֵם, וּפִקְחִים יִמְהָלוּהוּ בְמַיִם, וְהַשּׁוֹתֶה אוֹתוֹ בִּלְתִּי-מָהוּל מִשְׁתַּטֶּה.  צֵא הָבֵא אֶת תַּרְבּוּת-הַגֶּפֶן וְאֶת סוֹד עֲשִׂיַת הַיַּיִן אֶל בְּנֵי-אָדָם, וִיבָרְכוּךָ שְׁבָטִים, וְיַעַבְדוּךָ לְאֻמִּים; וּבְהִכָּבֶדְךָ מֵאֵת אֲנָשִׁים, גַּם בָּאֵלִים תִּכָּבֵד".
מַסְעֵי דִיאוֹנִיסוֹס וְגֹדֶל כְּבוֹדוֹ	
וַיֵּצֵא דִּיאוֹנִיסוֹס וַיִּסַּע עַל פְּנֵי אִיִּים וַאֲרָצוֹת, אֶל כְּנַעַן בָּא וְאֶל מִצְרַיִם, וְאֶל לִיְדיָה וּפְרִיגִיָּה וַעֲרָב, וּפָרַס וְהֹדּוּ – יֵשׁ מְסַפְּרִים כִּי גַם מַעֲרָבָה-צָפוֹנָה נָסַע וּבָאִי בְּרִיטַנְיָה נָגַע, וּבְנֵי-הָאִי אָז בִּתְקוּפַת-הַבְּרוֹנְזָה שֶׁלָּהֶם.  וּבְכָל מְקוֹם-בּוֹאוֹ, לִמֵּד לִבְנֵי-אָדָם אֶת תַּרְבּוּת הַגֶּפֶן וְאֶת סוֹד עֲשִׂיַּת הַיָּיִן, וַיִּגְדַּל כְּבוֹדוֹ בָּעוֹלָם, וַיִּבָּנוּ לוֹ מִשְׁכָּנוֹת וּמִקְדָּשִׁים כְּאַחַד הָאֵלִים הַגְּדוֹלִים.
חַג לְדִיאוֹנִיסוֹס	 
וּבְהַגִּיעַ דִּיאוֹנִיסוֹס אֶל אוֹרְכּוֹמֶנוֹס אֲשֶׁר בְּבִיאוֹטְיָה, קָרָא לְחַג בֶּהָרִים.  וַיֵּצְאוּ כָּל אַנְשֵׁי-הָעִיר לִשְׂמֹחַ בֶּחָג.  וְכָל נְשֵׁי-הָעִיר נָהֲרוּ אַחַר הָאֵל הַצָּעִיר, אֲשֶׁר תַּלְתַּלָּיו כְּאַשְׁכְּלוֹת-עֲנָבִים וְעֵינָיו אַרְגָּמָן; וַתֵּצֶאנָה וַתִּתְהוֹלַלְנָה: דָּמוּ לַפִּרְאִיּוֹת שֶׁבַּנִּימְפוֹת בֶּאֱחוֹז בּוֹרִיאַס, רוּחַ-הַצָּפוֹן, בְּשַׂעֲרוֹתֵיהֶן וְצַוּוֹתוֹ עֲלֵיהֶן: "רַקֵּדְנָה!"
שָׁלֹשׁ נָשִׁים כִּבְדוֹת-רֹאשׁ אֲשֶׁר לֹֹא הִכֵּירוּ בֶּחָג	
וּשְׁלֹש בְּנוֹת מִינְיַס, מֵלֵךְ אוֹרְכּוֹמֶנוֹס – אַלְקִיתּוֹאֵי, לֶבְקִיפֵּי וְאַרְטִיסִיפֵּי – כֻּלָּן נָשִׁים חָרוּצוֹת, אוֹהֲבוֹת עָמָל, גָּעֲרוּ בִּנְשֵׁי-הָעִיר, לֵאמֹר: "מַה-לָּכֶן רָצוֹת מִשְׁתּוֹלְלוֹת דֶּרֶךְ חוּצוֹת-עִיר וְאֶל הֶהָרִים אַחֲרֵי אֵל לֹא-אֵל?  הַאִם אָפֵס פֶּלֶךְ לִטְוִיָּה, מָנוֹר לֶאֱרוֹג בּוֹ, תַּנּוּר בּוֹ יֵאָפֶה?  שֹׁבְנָה אִשָּׁה-אִשָּׁה אֶל מְלַאכְתָּהּ!"
עָנְשָׁן	וַיָּבוֹא דִיאוֹנִיסוֹס אֶל שְׁלֹש הָאֲחָיוֹת, בְּנוֹת-הַמֶּלֶךְ כִּבְדוֹת-הָרֹאשׁ. הוֹפִיעַ לִפְנֵיהֶן בִּדְמוּת נַעֲרָה, אֲשֶׁר הִפְצִירָה בָּהֶן לְבַל תְּחַלֵּלְנָה אֶת חַג-דִּיאוֹנִיסוֹס. וְכַאֲשֶׁר לֹא הִקְשִׁיבוּ הַשָּׁלֹש, נֶהְפַּךְ הָאֵל מִנַּעֲרָה לְפַר בֶּן-בָּקָר, וּמִפַּר לְנָחָשׁ, וּמִנָּחָשׁ לַאֲרִי.  וַתִּתְחַלְחַלְנָה בּנוֹת-הַמֶּלֶךְ, וַיָּבוֹא בָּהֶן רוּחַ-שִׁגָּעוֹן, וַתַּפֵּלְנָה שְׁלָשְׁתָּן גּוֹרָל, מִי מֵהֶן תַּקְרִיב אֶת עוֹלָלָהּ קָרְבָּן לָאֵל, לְפַיֵּס אוֹתוֹ.  וַיִּפֹּל הַגּוֹרָל עַל לֶבְקִיפֵּי.  וַתִּקְרַעְנָה שְׁלשׁ הַנָּשִׁים אֶת הִיפַּסוֹס, בֶּן-לֶבְקִיפֵּי הַקָּטָן, לִקְרָעִים.  וַתִּבְלַעְנָה אֶת בְּשָׂרוֹ חַי.  וַתִּדְאֶינָה בִּצְרִיחוֹת-אֵימָה אֶל הֶהָרִים, שָׁם נָדְדוּ בְּטֵרוּף-נֶפֶשׁ, עַד אֲשֶׁר שֻׁנּוּ דְמֻיּוֹתֵיהֶן: אַלְקִיתּוֹאֵי הָיְתָה לַעֲטַלֵּף, לֶבְקִיפֵּי לְיַנְשׁוּף, וְאַרְטִיסִיפֵּי לְעָזְנִיָּה.
דִּיאֹונִיסוֹס נִתְפָּשׂ בָּאֳנִיָּה שֶׁל שׁוֹדְדֵי-יָם	
וַיְהִי בִּנְסוֹעַ דִּיאוֹנִיסוֹס מִבִּיאוֹטְיָה, וַיִּמְצָא בְּאִיקַרְיָה אֳנִיָּה הַהוֹלֶכֶת אֶל נַכְּסוֹס.  וַיִּקַּח דִּיאוֹנִיסוֹס אֶת הָאֳנִיָּה לִנְסוֹע נַכְּסוֹסָה; וְאַנְשֵׁי-הָאֳנִיָּה שׁוֹדְדֵי יָם.  וַיְצַו רַב-הַחוֹבְלִים אֶת מַלָּחָיו לִתְפֹּשׂ אֶת הַצָּעִיר וּלאָסְרוֹ בִּכְבָלִים.
כִּי אָמַר: עֶלֶם כֹּה יָפֶה, אֵין זֹאת כִּי בֶן-מֶלֶךְ הוּא, וְהַרְבֵּה כֶסֶף יִנָּתֵן לָנוּ כֹּפֶר-נַפְשׁוֹ.  וְאִישׁ-הַהֶגֶה אֲשֶׁר בָּאֳנִיָּה אָמַר: "אָל-נָא, אַחַי, תָּרֵעוּ לַצָּעִיר הַזֶּה.  הַאִם לֹא תִרְאֶינָה עֵינֵיכֶם כִּי אַחַד-הָאֵלִים הוּא?"  וַיּלְעֲגוּ רַב-הַחוֹבְלִים וְהַמַּלָּחִים לְאִישׁ-הַהֶגֶה וְלַצָּעִיר הַשַּׁבוּי בִּידֵיהֶם.
פְּלָאִים בָּאֳנִיָּה
וְהָאֳנִיָּה אָז נוֹסַעַת, וּמִפְרָשֶׂיהָ מְלֵאִים רוּחַ חֲזָקָה.  פִּתְאֹם עָמְדָה הָאֳנִיָּה מִלֶּכֶת, הַתֹּרֶן הָיָה לְגֶפֶן עָבָה, פּוֹרֶצֶת אַשְׁכּלוֹת-אַשְׁכְּלוֹת עֲנָבִים, זַלְזַלֵּי-גֶפֶן הִשְׂתָּרְגוּ עַל הַחֲבָלִים, וְסִפּוּן-הָאֳנִיָּה הָלַךְ נַחֲלֵי-יָיִן.
שְׂכָרוֹ שֶׁל אִישׁ הַהֶגֶה	עוֹד הָאֲנָשִׁים מִשְׁתּוֹמְמִים, וְדִיאוֹנִיסוֹס קָם בְּכֹחוֹ, וַיֵּהָפֵךְ לַאֲרִי שׁוֹאֵג, וּמְשׁוֹטֵי-הָאֳנִיָּה הָיוּ לְמוֹ פְתָנִים חַיִּים, מַשְׁמִיעֵי צְלִילֵי-חֲלִילִים. וַיִּבָּהֲלוּ הָאֲנָשִׁים וַיְּקְפְּצוּ אֶל הַיָּם; וַיִּהְיוּ לְדוֹלְפִינִים, וְזֹאת דְּמוּתָם עַד הַיּוֹם הַזֶּה – כֻּלָּם חוּץ מֵאִישׁ-הַהֶגֶה, אֲשֶׁר דִּיאוֹנִיסוֹס סִגֵּל אוֹתוֹ לְתַלְמִיד לוֹ.  וְהַתֹּרֶן לֹא חָדַל מִתֵּת פִּרְיוֹ.  וְכַאֲשֶׁר קָרְבָה הָאֳנִיָּה אֶל הַיַּבַּשָׁה (וְיַד אִישׁ-הַהֶגֶה מוֹלִיכָה אוֹתָהּ נֶאֱמָנָה), קָפַץ דִּיאוֹנִיסוֹס אֶל הַחוֹף וַיֵּלֶךְ לְדַרְכּוֹ.  וְאִישׁ-הַהֶגֶה כָּרַת אֶת גֶּפֶן-הַתֹּרֶן, וַיִּטָּעֶנָּה בְּחֶלְקַת-עָפָר בֵּינוֹת לְסַלְעֵי-הַחוֹף, וַתִּגְדַּל הַגֶּפֶן וַתָּרָם, וַיְהִי צִלָּהּ מִשְׁכָּן לְיוֹרְדֵי-יָם עוֹבְדֵי-דִיאוֹנִיסוֹס, וְאִישׁ-הַהֶגֶה כֹּהֲנָם.
בְּנֵי-לִוְיָתוֹ שֶׁל דִּיאוֹנִיסוֹס
הַמֵּינַדּוֹת	
וְדִיאוֹנִיסוֹס הוֹלֵךְ מֵחַיִל אֶל חָיִל.   וּבְכָל מְקוֹם-בּוֹאוֹ הִתְלַקְּטוּ אֵלָיו סַטִּירִים, רֶגֶל-תַּיִשׁ רַגְלָם, סִילֶנִים בְּנֵי עַם-סִילֶנוֹס, רַעְמָה וּפַרְסָה לָהֶם כַּסּוּס, נִימְפוֹת וּדְרִיאַדּוֹת, וּבָנִים וּבָנוֹת מִצֶּאֱצָאֵי אָדָם, אֲשֶׁר נִצְמְדוּ לְעִקְּבוֹת-דִּיאוֹנִיסוֹס.  וּבַבָּנוֹת הָיוּ כָּאֵלֶּה אֲשֶׁר רוּחַ-דִּיאוֹנִיסוֹס הָיְתָה בָהֶן לְרוּחַ-עִוְעִים, וַתָּרֹצְנָה, שֵׂעַר פָּרוּעַ וְעַיִן לְטוּשָׁה, בְּמִדְבָּרוֹת וִיעָרוֹת, וְכָל חַי אֲשֶׁר יִקָּרֶה לִפְנֵיהֶן, יִטְרְפוּהוּ בְּצִפָּרְנֵיהֶן וְשִׁנֵּיהֶן, אָכֹל בְּשָׂרוֹ וְעַלֵּעַ דָּמוֹ – הֵן הַמֵּינַדּוֹת אֲשֶׁר חִתִּיתָן עַל כֹּל.
אַגְדִּיסְטִיס, יְצוּר רַב-אֵימוֹת; הָאֵלִים אֲשֶׁר בְּאוֹלִימְפּוֹס חִדְלֵי-כֹחַ מוּל  אַגְדִּיסְטִיס	פַּעַם שָׁכַב זֶאוֹס עַל אֶבֶן לָנוּח: אֶבֶן-אַגְדּוֹס שְׁמָהּ בְּפִי אַנְשֵׁי-הַסְבִיבָה. וַתִּתְחַמֵּם הָאֶבֶן מִכֹּח זֶאוּס, וַתֵּלֶד יְצוּר רַב-אֵימוֹת, אַגְדִּיסְטִיס שְׁמוֹ.  גַּם זָכָר וְגַם נְקֵבָה הַיְצוּר הָאֶחָד; וְרַעֲבוֹנוֹ כָפוּל, צִמְאוֹנוֹ כָפוּל, וְגַעַשׁ-מִשְׁנֶה כָּל יְצָרָיו.  בְּחֶדְוַת-אַכְזְרִיּוּת יָצָא אַגְדִּיסְטִיס לָשֹׁד, לִרְצוֹח, לְהַשְׁמִיד וּלְהַשְׁחִית.  וַיִּרְמֹס אַגְדִּיסְטִיס עַמֵּי-אָדָם וְעָרֵיהֶם, וַיִּבֶז לְכַעַס הָאֵלִים: כִּי בְּשָׂרוֹ כְּסֶלַע מוּל חִצֵּי-הָרַעַם שֶׁל זֶאוּס, שִׁטְפוֹנוֹת-פּוֹסֵידוֹן קַלּוּ מִגְּרוֹף אוֹתוֹ, וְהַלֶּהָבוֹת הַשְּׁחוֹרוֹת אֲשֶׁר לְהָדֶס לֹא יָכְלוּ חָרְכוֹ.
וַיִּוָּעֲצוּ הָאֵלִים יַחַד: בַּמֶּה תִּשָּׁבֵר עָצְמַת אַגְדִּיסְטִיס, וְאֵיךְ תְּדֻכָּא חֻצְפָּתוֹ? כִּי הִנֵּה הוּא מִתְפָּאֵר: "מִי כָמוֹנִי בַּשָּׁמַיִם וּבָאָרֶץ?"
יֵין-דִּיאוֹנִיסוֹס לִישׁוּעָה	
יוֹם אֶחָד, אַחֲרֵי הָמִית אַגְדִּיסְטִיס עִם רָב מִן הָאָדָם וּמִן הַבְּהֵמָה, וְאַחֲרֵי עָקְרוֹ יַעַר בְּשָׂשׂוֹן-עַל-חֻרְבָּן, צָמֵא יְצוּר-הָאֵימוֹת הַזֶּה עַד-מְאֹד.  וַיִּגַּשׁ אֶל מַעְיַן-מַיִם לִשְׁתּוֹת.  וְדִיאוֹנִיסוֹס אָרַב לוֹ שָׁם; וַיַּהֲפֹךְ דִּיאוֹנִיסוֹס אֶת הַמַּיִם לְיָיִן.  וַיֵּשְׁתְּ אַגְדִּיסְטִיס וַיִּשְׁכָּר, וְעֹמֶק-תַּרְדֵּמָה אֲחָזָהוּ.
וְדִיאוֹנִיסוֹס קָלַע עֲבוֹתוֹת מִזַּלְזַלֵּי-גֶפֶן, וַיִּקְשׁוֹר אֶת אַגְדִּיסְטִיס קָשׁוֹר הֵיטֵב.  וְחוּט דַק טָוָה מִשְּׂעָרוֹת, וַיִּכְרֹךְ אֶת הַחוּט מִסָּבִיב לְצַוַּאר הַיְצוּר רַב-הָאֵימוֹת, וְאֶת קְצֵה הַחוּט הַשֵּׁנִי הִדֵּק אֶל שֶׁן-סָלַע.
בְּחַיָּיו – מִפְלֶצֶת; בְּמוֹתוֹ בְּרָכָה	וַיְהִי כִּי נָשְׁבָה רוּחַ-עֶרֶב קְרִירָה, וַיִּתְעוֹרֵר אַגְדִּיסְטִיס, וְהִנֵּה הוּא שׁוֹכֵב חָבוּשׁ יָדַיִם וְרַגְלָיִם; וַיִּתְפַּלָּץ, אַךְ לֹא יָכֹל לְנַתֵּק הָעֲבוֹתוֹת.  וַיַּשְׁלֵךְ אֶת עַצְמוֹ בָּאֲוִיר מִמְּקוֹם-רִבְצוֹ וָהָלְאָה.  וַיִּפָּסֵק רֹאשׁוֹ מֵעַל גּוּפוֹ בַּחוּט הַדַּק אֲשֶׁר לְצַוָּארוֹ, וַיָּמֹת.  וּבַמָּקוֹם אֲשֶׁר נֶחְבַּט רֹאשׁוֹ בָּאֲדָמָה, וְשָׁם נִגַּר דָּמוֹ, צָמַח עֵץ-רִמּוֹן, הוּא אֲבִי כָל עֲצֵי-הָרִמּוֹנִים אֲשֶׁר בָּעוֹלָם.
 וְדַם-אַגְדִּיסְטִיס, מֻמְתָּק בְּיֵין-דִּיאוֹנִיסוֹס מִן הַמַּעְיָן, שָׁמוּר לָעַד בְּגַרְגְּרֵי-הַרִמּוֹן הַשְּׁקוּפִים.
בַּמֶּה יָקְרָה אֵשׁ-הָאָח מִפְּאֵר אוֹלִימְפּוֹס	וּבְסוֹד זֶאוּס הֻחְלַט לָתֵת לְדִיאוֹנִיסוֹס מָקוֹם אֶל שֻׁלְחַן גְּדוֹלֵי-הָאֵלִים בְּאוֹלִימְפּוֹס; כִּי רָאוּ הָאֵלִים אֶת פָּרָשַׁת-יְקָר דִּיאוֹנִיסוֹס בְּמוֹשְׁבוֹת-אָדָם וְאֶת עָצְמַת כֹּחַ-יֵינוֹ.  וְאֵצֶל שֻׁלְחַן הַגְּדוֹלִים בְּאוֹלִימְפּוֹס שְׁנֵים-עָשָׂר כִּסְאוֹת-זָהָב, וְהַכִּסֵּא הַשְּׁנֵים-עָשָׂר קִנְיָן לְהֶרְמֶס הַשַּׁגְרִיר.  וַיִּשְׁאַל זֶאוּס: "הַאִם יֵשׁ מִי מִכֶּם, אֵלִים וְאֵלוֹת בְּלֶמֶד-זֶאוּס, יְפַנֶּה מְקוֹמוֹ לְדִיאוֹנִיסוֹס, אֲשֶׁר הִצִּיל בְּנֵי-אָדָם, אֵלִים וְעוֹלָם מֵהֲשָׁבָה אֶל תֹּהוּ בִּידֵי אַגְדִּיסְטִיס הָאָיֹם? " הֶחֱרִישׁוּ הָאֵלִים וְהָאֵלוֹת.  רַק הֶסְטִיָּה הַצְּנוּעָה וְהָעֲנָוָה קָמָה וַתֹּאמַר: "יָקְרָה לִי אֵשׁ-הָאָח בְּבָתֵּי-עֲנִיִּים מִשֻּׁלְחֲנוֹת-זָהָב בּאוֹלִימְפּוֹס.  אֵלִים קִנְאָה יוֹדְעִים וּפֻלְחָנוֹת יַהֲרוּ מְרִיבוֹת, מִקְדָּשִׁים בְּמִקְדָּשִׁים יִתְחָרוּ.  תִּהְיֶה הָאָח הַמְחַמֶּמֶת לִי לְמִשְׁכָּן, וּבְכָל בַּיִת וָבַיִת אֵאָהֵב וְאֵעָבֵד".
וַתְּהִי הֶסְטִיָּה לְאֵלַת אֵשׁ-הָאָח; וּמִצְּרִיף-עֲנִיִּים וְעַד אַרְמוֹן-מְלָכִים יֻתַּן לָהּ יְקָר.  וּמְקוֹמָהּ בְּאוֹלִימְפּוֹס נִתַּן לְדִיאוֹנִיסוֹס.
דִּיאוֹנִיסוֹס מְשַׂמֵּחַ הָאֵלִים בְּיֵינוֹ
מַתָּנָה לוֹ מֵאַפְרוֹדִיטֵי 	וַיְהִי כַּעֲלוֹת דִּיאוֹנִיסוֹס בָּרִאשׁוֹנָה אֶל אוֹלִימְפּוֹס, וַיָּבֵא שְׁנֵי כַּדֵּי יַיִן עַל כְּתֵפָיו, וַיְשַׂמַּח אֶת לֵב הָאֵלִים בְּמַשְׁקֵה-הָאַרְגָּמָן הַצָּלוּל.  נָתְנָה לוֹ אַפְרוֹדִיטֵי שַׁי: זֵר חָרוּז מֵאֲבָנִים טוֹבוֹת.  אֶת הַזֵּר הַזֶּה נָתַן דִּיאוֹנִיסוֹס אַחֲרֵי-כֵן לְאָרִיאַדְנֵי, אִשָּׁה אֲשֶׁר אָהָב; וְכַאֲשֶׁר מֵתָה אָרִיאַדְנֵי, קָבַע אֶת הַזֵּר בֵּין הַכּוֹכָבִים.  זֶה זֵר-אָרִיאַדְנֵי, אֲשֶׁר נִרְאֵהוּ מִתְעַגֵּל בִּשְׁמֵי-הַלַּיְלָה הַבְּהִירִים, מַבְרִיק בְּלֶשֶׁם, שְׁבוֹ וּבָרֶקֶת.
וְאַחֲרֵי זֹאת עוֹד חִבֵּב אֵל-הַיַּיִן לְשׁוֹטֵט בְּשָׂדוֹת וִיעָרוֹת, וּבְעִקְּבוֹתָיו עֲדַת סִילֶנִים וְסַטִּירִים, נִימְפוֹת וּדְרִיאַדּוֹת, וּבַחוּרִים וּבַחוּרוֹת, בַּחֲמַת-יֵינוֹ מִתְהוֹלְלִים וּמִשְׁתּוֹלְלִים.  אַךְ יֵשׁ אֲשֶׁר יִתְיַחֵד גַּם עִם שִׁכּוֹרֵי סוֹדוֹת-חָכְמָה וַהֲלוּמֵי תִּפְאֶרֶת-חָזוֹן.
שְׁמוֹת דִּיאוֹנִיסוֹס	
 כָּזֶה הוּא דִּיאוֹנִיסוֹס, אֲשֶׁר קֹרָא גַם דִּיתִּירַמְבּוֹס, יְלִיד-פַּעֲמַיִם, כִּי אַחַת נִמְשָׁה פַּג מִגְוִיַּת-אִמּוֹ, שְׂרוּפַת בִּרְקֵי-זֶאוּס, וּבַשֵּׁנִית יֻלַּד מִכִּיס חָתוּךְ בְּשׁוֹק-זֶאוּס, שָׁם הִשְׁלִים יְרָחָיו.  וּפְסוּקֵי-שִׁיר עֲשִׁירֵי-הֶמְיָה, מִתְפָּרְצִים לְלֹא חֹק וּמַעְצוֹר, כְּמִזְמוֹרֵי-הַשִּׁיר אֲשֶׁר זֻמְּרוּ מִקֶּדֶם בְּהַשְׁפָּעַת אֵל-הַיַּיִן, נִקְרָאִים דִּיתִּירַמְבִּים עַד הַיּוֹם הַזֶּה.  וּבָעָם נוֹדַע הָאֵל גַּם בְּשֵׁם בַּכְּכוֹס אֲשֶׁר יִתְפָּרֵשׁ שֵׁבֶט – עַל שׁוּם הַמַּקֵּל בֶּן-הַכַּלְבָּה אֲשֶׁר שְׁתָלוֹ דִיאוֹנִיסוֹס בָּאֲדָמָה וַיְהִי לְגֶפֶן-עֲנָבִים.
הָרַב מִתְכַּחֵשׁ לָעֵצָה שֶׁיָּעַץ לַתַּלְמִיד 	 
עֵצָה טוֹבָה נָתַן סִילֶנוֹס הַזָּקֵן לְדִיאוֹנִיסוֹס, כִּי אֶת הַיַּיִן יֵשׁ לִמְהֹל בְּמַיִם וְלִשְׁתּוֹתוֹ בְּמִדָּה, פֶּן תֵּהָפֵךְ בִּרְכַּת פְּרִי-הַגֶּפֶן לִקְלָלָה. אַךְ סִילֶנוֹס לַעֲצַת סִילֶנוֹס לֹא הִקְשִׁיב, עַל כֵּן בָּאָהוּ קָלוֹן.
פַּעַם, כְּהִתְהַלֵּךְ סִילֶנוֹס שִׁכּוֹר וּכְבַד-רַגְלַיִם עִם צְבָא מְלַוֵּי דִיאוֹנִיסוֹס, נִתַּק מֵעַל הַחֲבוּרָה הָעַלִּיזָה; וַיֵּט אֶל גִּנּוֹת-הַוְּרָדִים אֲשֶׁר לַמֶּלֶךְ מִידַס, שַׁלִּיט פֶסִּינוֹס, וְשָׁם נִרְדַּם לְהָפִיג יֵינוֹ.
סִילֶנוֹס מוּבָא לִפְנֵי הַמֶּלֶךְ	
מְצָאוּהוּ הַגַּנָּנִים אֲשֶׁר לַמֶּלֶךְ מִידַס, וְהוּא נוֹחֵר בִּשְׁנָתוֹ כְּכַמָּה שׁוֹפָרוֹת צְרוּדִים.  קְשָׁרוּהוּ בִּפְרָחִים וּזְמוֹרוֹת, וַיַּלְעִיגוּ בוֹ.  הֱבִיאוּהוּּ לִפְנֵי מַלְכָּם וַיֹּאמֵרוּ: "הִנֵּה, זֶה מָצָאנוּ, לֹא אָדָם הוּא, כִּי זְנַב-סוּס לוֹ.  לֹא סוּס הוּא, כִּי עַל שְׁתַּיִם יְהַלֵּךְ.  אַךְ כֻּלוֹ שׁוֹטֶה וּבֶן-בְּלִיַּעַל, פּוֹרֵץ אֶל גִּנּוֹת לֹא-לוֹ".  וַיֹּאמֶר הַמֶּלֶךְ: "הַרְפּוּ מִמֶּנּוּ. הֲלֹא הִכַּרְתִּיו: זֶה סִילֶנוֹס, יָדִיד וּמוֹרֶה לְדִיאוֹנִיסוֹס".  וַיְצַו לְהַתִּיר קִשּׁוּרָיו וְלִנְהֹג בּוֹ כָּבוֹד.
הוּא מְהַנֶּה אֶת הַמֶּלֶךְ בְּשִׂיחָה	חֲמִשָּׁה יָמִים וַחֲמִשָּׁה לֵילוֹת בִּלָּה סִילֶנוֹס בְּבֵית הַמֶּלֶךְ מִידַס.  וַיְעַנֵּג אֶת נֶפֶשׁ-הַמֶּלֶךְ בְּסִפּוּרִים מִנִּי קֶדֶם וּבְשׂיחוֹת עַל אֲרָצוֹת רְחוֹקוֹת.
הַדְּרָקוֹן טִיפוֹן אֲשֶׁר נִלְחַם בָּאֵלִים
אֶכִּידְנֵי
הָאֵלִים נָסִים וּמִתְחַפְּשִׂים מִפַּחַד טִיפוֹן	וַיְסַפֵּר סִילֶנוֹס לְמִידַס עַל מִלְחֶמֶת הַדְּרָקוֹן טִיפוֹן אֶת זֶאוּס וְאֵלֵי אוֹלִימְפּוּס; וְטִיפוֹן – בֶּן אַחֲרוֹן אֲשֶׁר יָלְדָה גֵיאָה, אֲדָמָה-אֵם, לְאֵירֶבּוֹס, אֹפֶל-תְּהוֹם – הַנּוֹרָא בְּכָל יְצוּרֵי-אָרֶץ.  מִבִּטְנוֹ וָמַטָּה הָיָה כֻּלּוֹ סְבַךְ שֶׁל פְּתָנִים עֲבֻתִּים, שְׁתֵּי זְרוֹעוֹתָיו הִתְפַּשְּׁטוּ מֵאָה פַּרְסָה לְכָאן וּלְכָאן, אֶצְבְּעוֹתָיו – נַחֲשֵׁי-אֵשׁ; כַּנְפֵי-אֹפֶל אַדִּירוֹת שֶׁלּוֹ הֶחְשִׁיכוּ אֶת שֶׁמֶשׁ-הַצָּהֳרַיִם, וּפִיו יוֹרֶה אֲבָנִים לוֹהֲטוֹת.    וְלוֹ אָחוֹת-תְּאוֹמָה, נוֹרָאָה כָּמוֹהוּ, אֲשֶׁר הָיְתָה לוֹ לְאִשָּׁה, אֶכִּידְנֵי שְׁמָהּ.  וַיְהִי כַּאֲשֶׁר הִשְׂתָּעֵר טִיפוֹן עַל אוֹלִימְפּוֹס, וַיָּנוּסוּ מִפָּנָיו הָאֵלִים וַיִּתְחַפְּשׂוּ כְּחַיּוֹת.  זֶאוּס הָיָה לְאַיִל, אַפּוֹלוֹן לְעוֹרֵב, דִּיאוֹנִיסוֹס לְתַיִשׁ, הֶרָה לְפָרָה לְבָנָה, אַרְטֶמִיס לְחֲתוּלָה, אַפְרוֹדִיטֵי לְדָג, אָרֶס לַחֲזִיר-בָּר, הֶרְמֶס לְרָחָם, וְכֵן כֻּלָּם.  רַק אַתֵּינֵי עָמְדָה עַל מְקוֹמָהּ מִבְּלִי מֹרֶךְ וַתִּקְרָא אֶל זֶאוּס: "הַחֶרְפָּה לְךָ, שַׁלִּיט-הָאֵלִים, שֶׁאַתָּה הוֹפֵךְ עֹרֶף וְנָס!  הוֹפַע בְּעֹז-דְּמוּתְךָ וְהִלָּחֵם!"
אֹמֶץ אַתֵּינֵי מְבַיֵּשׁ אֶת זֶאוּס, וְהוּא יוֹצֵא לַקְּרָב
זֶאוּס נְטוּל-גִּידִים	
וַיִּתְבַּיֵּשׁ זֶאוּס מִגַּעֲרַת בִּתּוֹ הַחֲכָמָה, וַיָּשָׁב וַיִּלְבַּשׁ דְּמוּתוֹ-אֵל, וַיִּשְׁלַח חֵץ-רַעַם בְּטִיפוֹן, אַף רָץ לִקְרַאת הַדְּרָקוֹן הַזּוֹעֵם וַיַּךְ בּוֹ בְּמַגַּל-הַצֹּר, אֲשֶׁר בּוֹ פָּצַע פַּעַם אֶת אָבִיו אוּרָנוֹס.  טִיפוֹן, שׁוֹתֵת דָּם, נוֹהֵם מֵעָצְמַת-מַכְאוֹבָיו וּרְדוּף חִצֵי-הָרַעַם אֲשֶׁר לְזֶאוּס, בָּרַח אֶל הַר קַסְיוֹס, אֲשֶׁר בִּצְפוֹן-אֲרָם, וְשָׁם נֶאֶבְקוּ הַדְּרָקוֹן וְהָאֵל יָחַד.  אֶלֶף הַפְּתָנִים הָעֲבֻתִּים, אֲשֶׁר לְטִיפוֹן תַּחַת רַגְלַיִם, הִתְפַּתְּלוּ מִסָּבִיב לְזֶאוּס וְלָפְתוּ אֶת כָּל גּוּפוֹ בְּחָזְקָה.  וִידֵי טִיפוֹן הוֹצִיאוּ מִיַּד זֶאוּס אֶת מַגַּל-הַצֹּר, וּבַמַּכְשִׁיר הַזֶּה נִקֵּר הַדְּרָקוֹן אֶת הַגִּידִים מִזְּרוֹעוֹת הָאֵל וְרַגְלָיו.  וַיִּמְשֹׁךְ הַדְּרָקוֹן טִיפוֹן אֶת זֶאוּס אֶל הַמְּעָרָה, הַנִּקְרֵאת שַׂק-הָעוֹר, אֲשֶׁר בְּקִילִיקְיָה.  וְאֶת גִּידֵי זֶאוּס הִצְפִּין בְּתוֹךְ עוֹר-דֹּב, וַיַּפְקֵד אֶת תְּאוֹמָתוֹ הַדְּרָקוֹנִית, אֶת אֶכִּידְנֵי, לִשְׁמוֹר אֶת מִצְפּוֹן-הַגִּידִים.  וְזֶאוּס בֶּן-הָאַלְמָוֶת, בְּאֶפֶס גִּידִים, לֹא יָכֹל לָזוּז מִמְּקוֹמוֹ וּלְהָזִיז אֶצְבַּע.  וַיֵּצֵא טִיפוֹן לְבַקֵּשׁ אֶת יֶתֶר אֵלֵי-אוֹלִימְפּוֹס, לְכַלּוֹת בָּהֶם חֲרוֹן-אַפּוֹ.  וַיִּבָּהֲלוּ הָאֵלִים לְשֵׁמַע תְּבוּסַת זֶאוּס. 
הֶרְמֶס קוֹרֵא אֶת פַּאן וְאֶת סִילֶנוֹס לְעֶזְרַת זֶאוּס	
"וַאֲנִי, סִילֶנוֹס, עוֹמֵד אָז מְשׂוֹחֵחַ עִם הָאֵל הַשָּׂעִיר פַּאן.  וְהִנֵּה מְעוֹפֵף אֵלֵינוּ רָחָם, הָיָה זֶה הֶרְמֶס שַׁגְרִיר-אוֹלִימְפּוֹס, וַיֹּאמֶר לָנוּ: 'מַהֲרוּ-נָא, בּוֹאוּ אִתִּי לְעֶזְרַת זֶאוּס.  שָׁבוּי הוּא בִּמְעָרַת-טִיפוֹן אֲשֶׁר בְּקִילִיקְיָה'.  וַנָּרָץ פַּאן וְאָנֹכִי (וַאֲנִי בַּיָּמִים הָהֵם צָעִיר וְקַל-רֶגֶל), וְהֶרְמֶס טָס לְפָנֵינוּ לְהוֹרוֹת לָנוּ אֶת הַדֶּרֶךְ; וַנִּתְפָּרֵץ שְׁלֹשְׁתֵּנוּ אֶל הַמְּעָרָה, פַּאן גָּעָה גְעִיָּה נוֹרָאָה, אֲנִי צָהַלְתִּי מִצְהָל גָּדוֹל (וְרֵאוֹתַי אָז חֲזָקוֹת), אֲשֶׁר הִתְגַּלְגֵּל מֵעֵמֶק לְעֵמֶק וְהִתְהַדְהֵד מֵהַר לְהָר.  לְרֶגַע נָבוֹכָה אֶכִּידְנֵי, וְהֶרְמֶס זְרִיז-הָאֶצְבָּעוֹת (לֹא לְחִנָּם כַּת-הַגַּנָּבִים מַעֲרִיצָתוֹ) הוֹצִיא אֶת גִּידֵי זֶאוּס מִמִּצְפּוֹנָם, וֶהֱשִׁיבָם חִישׁ-קַל אֶל רַגְלֵי הַשַּׁלִּיט-בָּאֵלִים וְאֶל יָדָיו.  וַיָּקָם זֶאוּס.
אַחֲרִית אֶכִּידְנֵי וְטִיפוֹן	
"בָּרֶגַע הַהוּא הוֹפִיעַ שָׁם גַּם אַפּוֹלוֹן, וַיִּיר שְׁלֹשָה מֵחִצָּיו בְּאֶכִּידְנֵי, וַתָּמֹת.
"וְזֶאוּס שָׁב אֶל אוֹלִימְפּוֹס, רָתַם שְׁנֵי סוּסֵי-רָקִיעַ קַלֵּי-כָנָף לְמִרְכֶּבֶת-עָנָן, וַיֵּצֵא לִרְדּוֹף אַחַר טִיפוֹן. וַיִּמְצָאֵהוּ בְּתַרְשִׁישׁ, וַיַּךְ בּוֹ בְּחִצֵּי-רָעַם.  וְהַפַּעַם גָּבַר זֶאוּס עַל טִיפוֹן.  בְּתַרְשִׁישׁ יֵשׁ הַר, הַנִּקְרָא הֵימוֹס, הַר-הַדָּם, כִּי שָׁם נִגַּר דַּם-פְּצָעָיו שֶׁל טִיפוֹן.  וַיָּנָס טִיפוֹן אֶל סִיצִילְיָה.  וְזֶאוּס עָקַר אֶת הַר-אֶטְנָה, וַיַּשְׁלֵךְ אֶת הָהָר עַל טִיפוֹן, וַיִּקְבְּרֵהוּ חַי תַּחַת הָהָר.  וְעַד הַיּוֹם הַזֶּה טִיפוֹן רָבוּץ תַּחַת הַר-אֶטְנָה וּפוֹלֵט מִשָּׁם לֶהָבוֹת וְאַבְנֵי-אֵשׁ." 
(וְאִם פִּקְפֵּק הַמֶּלֶךְ מִידַס בַּחֵלֶק שֶׁיִּחֵס סִילֶנוֹס לְעַצְמוֹ בַּעֲלִילַת-הַקְּרָב עִם טִיפוֹן וְאֶכִּידְנֵי, לֹא הֶעֱלָה פִּקְפּוּקוֹ עַל שְׂפָתָיו, מִפְּנֵי הַנִּימוּס וּמִפְּנֵי הַחֵשֶׁק לִשְׁמֹעַ עוֹד).
יַלְדֵי טִיפוֹן וְאֶכִּידְנֵי	
וַיְסַפֵּר סִילֶנוֹס לַמֶּלֶך מִידַס עַל הַוְּלָדוֹת אֲשֶׁר הֶעֱמִידָה אֶכִּידְנֵי לְאָחִיהָ-בַּעְלָהּ טִיפוֹן, הֵמָּה: קֶרְבֶּרוֹס, הַכֶּלֶב מְשֻׁלַּשׁ-הָרָאשִׁים, שׁוֹמֵר שַׁעֲרֵי-שְׁאוֹל; הַהִידְרָה, זוֹ צִפְעוֹנִית-מַיִם רַבַּת-רָאשִׁים; הַכִּימֵירָה, מִפְלֶצֶת נוֹשֶׁפֶת-לֶהָבוֹת, אֲשֶׁר רֹאשָׁהּ רֹאשׁ-אֲרִי מַקְרִין, גּוּפָהּ גּוּף-עֵז, וּפֶתֶן לָהּ לְזָנָב; וְאוֹרְתְּרוֹס, הַכֶּלֶב כְּפוּל-הָרֹאשׁ, אֲשֶׁר מֻנָּה שׁוֹמֵר לַבָּקָר שֶׁל שְׁאֵר אִמּוֹ, גֶּרְיוֹן: וַיְהִי כְּבוֹא אֶכִּידְנֵי לְבַקֵּר אֵצֶל גֶּרְיוֹן שְׁאֵרָהּ, וַיֵּצֵא לִקְרָאתָהּ אוֹרְתְּרוֹס בְּנָהּ, וַיְהִי עִמָּהּ, וַתֵּלֶד לוֹ בֵּן וּבַת: אֶת הָאֲרִי הַנֶּמֵיאִי אֲשֶׁר הִפִּיל חִתִּיתוֹ עַל כָּל הַבְּרוּאִים, וְאֶת הַסְּפִינְכְּס, אֲשֶׁר פָּנֶיהָ פְּנֵי-אִשָּׁה וְכֻלָּהּ לְבִיאָה בַּעֲלַת-כְּנָפָיִם.  אֶת אֵלֶּה הֵבִיאָה אֶכִּידְנֵי לָעוֹלָם בְּטֶרֶם הוּמָתָה.
אַטְלַנְטִיס וּנְבוּאַת-קִצָּהּ
הַהִיפֶּרְבּוֹרִיאַנִּים וְאִי-הַנְּהָרוֹת	וְעַל אֲרָצוֹת רְחוֹקוֹת סִפֵּר סִילֶנוֹס לַמֶּלֶךְ מִידַס: עַל יַבֶּשֶׁת כַּבִּירָה הַרְחֵק מַעֲרָבָה בָּאוֹקְיָנוֹס, אֲשֶׁר לְיוֹשְׁבֶיהָ מַמְלָכָה גְדוֹלָה, רַבַּת עָרִים מְפֹאָרוֹת.  אַטְלַנְטִיס שֵׁם הַמַּמְלָכָה הַהִיא, וַאֲנָשֶׁיהָ מַאֲרִיכֵי-יָמִים בְּטוֹבָה, וְשַׁאֲנַנִּים יִחְיוּ עַל פִּי חֻקֵּיהֶם.  אֲבָל בְּנַפְשָׁם פַּחַד סָתוּם מִפְּנֵי נְבוּאָה כִּי עֲתִידָה יַבַּשְׁתָּם לִצְלוֹל תְּהוֹמָה וְכָל מַמְלַכְתָּם תִּהְיֶה כְּלֹא הָיָתָה; רַק פִּסְגוֹת-הָרִים אֲחָדוֹת, אֲשֶׁר תִּבְלֹטְנָה מֵעַל פְּנֵי-הָאוֹקְיָנוֹס, יְסַפְּרוּ לִמְעִזֵּי הַפְלִיג אֶל מַיִם אַדִּירִים כִּי שָׁם הָיְתָה יַבָּשֶׁת.  וַיְסַפֵּר עַל הַהִיפֶּרְבּוֹרִיאַנִּים, עַם יוֹשֵׁב מֵעֵבֶר לִמְעוֹן בּוֹרִיאַס, רוּחַ-הַצָּפוֹן: אֶת אַפּוֹלוֹן יַעֲבֹדוּ, וְהֵם מְאֻשָּׁרִים, לֹא יֵדְעוּ יָגוֹן, מַחֲלָה וּמִלְחָמָה; וְעַל אִי, אֲשֶׁר שְׁנֵי נְהָרוֹת זוֹרְמִים בּוֹ, וְהָאוֹכֵל מִפְּרִי הָעֵץ הַגָּדֵל עַל הַנָּהָר הָאֶחָד, מְהֵרָה הוּא מַזְקִין מִצְטַמֵּק וְכָלֶה וָמֵת – וְהָאוֹכֵל מִפְּרִי הָעֵץ הַגָּדֵל עַל הַנָּהָר הַשֵּׁנִי מְחַדֵּשׁ נְעוּרָיו: גַּם כִּי זָקֵן מְאֹד-מְאֹד, חִישׁ הוּא נַעֲשֶׂה כְּבֶן אַרְבָּעִים, וְאַחֲרֵי-כֵן כְּבֶן שְׁלֹשִׁים, וְהוֹוֶה לְעֶלֶם, לְנַעַר, לְיֶלֶד, לְעוֹלָל – עַד אֲשֶׁר הוּא נֶעְלָם כָּלִיל!  אֶפֶס כִּי מְעַרְבָּלָה גוֹעֲשָׁה שׁוֹמֶרֶת עַל הָאִי מִגֶּשֶׁת אֵלָיו, עַל כֵּן בָּאֵי-עוֹלָם מֻצָּלִים מֵרִיצַת-זְמַן מְהִירָה עַד יַזְקִינוּ בְּלֹא-עֵת, וּמִצְּעִידַת-זְמַן אֲחוֹרַנִּית, כִּי יִהְיוּ לְתִינוֹקוֹת, לְעֻבָּרִים בְּרֶחֶם-אֵם, וְיַגִּיעוּ אֶל אַל-הֱיוֹת כְּמוֹ לִפְנֵי הֵרָיוֹן.
"וַאֲנִי", אָמַר סִילֶנוֹס, "אָפֶלְיוֹטֶס, רוּחַ-מִזְרָח, טִלְטְלַנִי לְשָׁם, וְטָעַמְתִּי מִשְּׁנֵי מִינֵי הַפְּרִי גַּם יַחַד, וּפְעֻלּוֹתָם סוֹתְרוֹת זוֹ לָזוֹ, וָאֱהִי לְזָקֵן עוֹשֶׂה מַעֲשֵׂי-יַלְדוּת".
כֵּן הֵיטִיבוּ הַמֶּלֶךְ מִידַס וְסִילֶנוֹס הַזָּקֵן אֶת לִבּוֹתֵיהֶם בְּמַאֲכָל-וּמִשְׁתֶּה וְשִׂיחָה.  וְאַחֲרֵי-כֵן שִׁלַּח הַמֶּלֶךְ אֶת אוֹרְחוֹ בְּכָבוֹד וּבְמַשָּׂא-מַתָּנוֹת רָב אֶל מַחֲנֵה הָאֵל דִּיאוֹנִיסוֹס.  וּמִשְׁמַר אֲנָשִׁים נָתַן לוֹ לְלַוּוֹתוֹ בַדָּרֶךְ.
וַיִּשְׂמַח דִּיאוֹנִיסוֹס מְאֹד בִּרְאוֹתוֹ אֶת סִילֶנוֹס, כִּי דָאַג לוֹ פֶּן קָרָהוּ אָסוֹן.
וַיּוֹפַע דִּיאוֹנִיסוֹס אֶל מִידַס בְּכֶרֶם-הַקֹּדֶשׁ אֲשֶׁר לְיַד גִּנּוֹת-הַוְּרָדִים שֶׁל בֵּית-הַמֶּלֶךְ, וַיֹּאמֶר לוֹ: "אַתָּה הֵיטַבְתָּ עִם רַבִּי וִידִידִי סִילֶנוֹס. "דַּבֵּר, וְאֶתֵּן שְׂכָרֶךָ".
נְבוּאַת עֹשֶׁר לְמִידַס	
וּמִידַס, בְּעוֹדוֹ עוֹלָל בָּעֲרִיסָה, בָּאָה תַהֲלוּכָה אֲרֻכָּה שֶׁל נְמָלִים, כָּל אַחַת נוֹשֵׂאת גַּרְעִין-חִטָּה;  וַתַּכְנֵס נְמָלָה-נְמָלָה אֶת גַּרְעִינָהּ אֶל בֵּין שְׂפָתָיו, וְהוּא יָשֵׁן.  וַיֹּאמְרוּ מַגִּידֵי-הָאוֹתוֹת אֶל אָבִיו וְאֶל אִמּוֹ: "עָתִיד עוֹלָל זֶה לִהְיוֹת עָשִׁיר עַד-מְאֹד". וְהַגָּדָתָם אֲשֶׁר הִגִּידוּ קָמָה וְנִהְיָתָה, כִּי הָיָה הַמֶּלֶךְ מִידַס כָּבֵד בִּנְכָסִים וְכֶסֶף וְזָהָב, אַךְ זָהָב לֹא שָׂבַע.
וַיֹּאמֶר הַמֶּלֶךְ אֶל דִּיאוֹנִיסוֹס:"בְּחַסְדְּךָ, מַגַּע-זָהָב תֵּן לִי, אֲשֶׁר כָֹּל אֲשֶׁר אֶגַּע בּוֹ יֵהָפֵךְ לְזָהָב". וַיֹּאמֶר דִּיאוֹנִיסוֹס: "נִרְצְתָה בַּקָּשָׁתְךָ, וּבְקוֹרוֹת-בֵּיתְךָ תַּתְחִיל". וְהָאֵל נֶעְלַם.
בִּרְכַּת מַגַּע-הַזָּהָב	
וּמִידַס בָּא הַבַּיְתָה, וַיִּגַּע בְּקוֹרוֹת-בֵּיתוֹ, אֲשֶׁר אַלּוֹן הָיוּ, וְהִנֵּה הֵן זָהָב! וּבְרִצְפַת-הַשַּׁיִשׁ אֲשֶׁר בְּבֵיתוֹ נָגַע, וַתְּהִי גַם הִיא לְזָהָב; וְכֹל אֲשֶׁר נִשְׁלְחָה יַד-מִידַס לָגַעַת בּוֹ, הָיָה לְזָהָב.  וַיִּמָּלֵא בֵיתוֹ שֻׁלְחֲנוֹת-זָהָב וְדַרְגְּשֵׁי-זָהָב וּקְדֵרוֹת-זָהָב. אַחַר יָצָא הַמֶּלֶךְ מִבֵּיתוֹ וַיִּגַּע בְּגֶדֶר-הַקּוֹצִים אֲשֶׁר לְגִנּוֹתָיו, וַיִּהְיוּ הַקּוֹצִים לְזָהָב.  וְכָל וֶרֶד חַי, אֲשֶׁר נָגְעוּ בוֹ אֶצְבְּעוֹת-הַמֶּלֶךְ, קָרַשׁ וַיְהִי לְוֶרֶד-זָהָב.
יַיִן וְלֹא יִשָּׁתֶה, לֶחֶם וְלֹא יֵאָכֵל	
שָׂמֵחַ וְטוֹב-לֵב נִכְנַס הַמֶּלֶךְ מִידַס שֵׁנִית אֶל בֵּיתוֹ, כִּי הִגִּיעָה עֵת-סְעֻדָּתוֹ.  וַיָּבִיאוּ לוֹ עֲבָדָיו כַּדִּית-כֶּסֶף מְלֵאָה יַיִן.  אַךְ נָגַע בַּכַּדִית –וְהִנֵּה הִיא זָהָב תַּחַת כָּסֶף.  וַיַּגַּע אֶת הַיַּיִן אֶל שְׂפָתָיו – וַיְהִי הַיַּיִן לְנוֹזְלֵי-זָהָב, וְטַעְמָם כְּמַתֶּכֶת בַּפֶּה, וַיִּירַק אוֹתָם הַמֶּלֶךְ, כִּי לֹא יִשָּׁתוּ, וַיַּגִּישׁוּ לוֹ לֶחֶם; וּבְגַעַת יַד-הַמֶּלֶךְ בַּלֶּחֶם לִבְצֹעַ מִמֶּנּוּ, וְהִנֵּה הַלֶּחֶם – כִּכַּר-זָהָב, אֲשֶׁר לֹא יֵאָכֵל.  וַיֹּאמֶר מִידַס אֶל לִבּוֹ: "חֲדָשָׁה וְעַזָּה בִּרְכַּת מַגַּע-הַזָּהָב אֲשֶׁר נָתַן לִי הָאֵל.  אֲחַכֶּה עַד הָעֶרֶב, אוּלַי תִרְפֶּה מְעַט, וְיֻתַּן לִי לִשְׁתּוֹת וְלֶאֱכוֹל".
אַךְ גַּם לִסְעֻדַּת-הָעֶרֶב הָיָה יֵינוֹ לְנוֹזְלֵי-זָהָב, וּפַת-הַלֶּחֶם אֲשֶׁר פָּרְסוּ לוֹ עַבְדֵי-שֻׁלְחָנוֹ – פְּרוּסַת זָהָב.
וַיֶּחֱרַד מִידַס לְנַפְשׁוֹ, פֶּן יִרְעַב עַד מָוֶת.
וּלְמִידַס בַּת קְטַנָּה, וְהִיא יְחִידָה לוֹ, וַאֲהוּבָה עַד מְאֹד.  כִּי אִמָּהּ מֵתָה בְּלִדְתָּהּ אוֹתָהּ.  וַתִּכָּנֵס הַיַּלְדָּה אֶל חֲדַר-הָאֹכֶל אֲשֶׁר לַמֶּלֶךְ, וַתֵּרֶא אֶת אָבִיהָ יוֹשֵׁב מַשְׁמִים וְקוֹדֵר וּשְׁפַל-רֹאשׁ.  וַתֹּאמַר: "מַה-לְּךָ, אַבָּא, שֶׁכָּכָה נֶעֱצַבְתָּ?" וְטֶרֶם יָדַע מָה, רָצָה אֵלָיו, וַתִּלְפֹּת צַוָּארוֹ בִּזְרוֹעוֹתֶיהָ הַקְּטַנּוֹת וַתִּשַּׁק לֶחְיוֹ.  מִיָּד קָפְאָה הַיַּלְדָּה וַתְּהִי לְפֶסֶל-זָהָב.
מִידַס צוֹעֵק אֶל דִּיאוֹנִיסוֹס
מֵי נָהָר לִתְרוּפָה	
וַיִּנְהֹם מִידַס בְּעָצְמַת צַעֲרוֹ, וַיֵּצֵא אֶל כֶּרֶם-הַקֹּדֶשׁ אֲשֶׁר לְיַד גִּנּוֹתָיו, וַיֵּבְךְּ, וַיִּצְעַק אֶל דִּיאוֹנִיסוֹס.  וְדִיאוֹנִיסוֹס הָאֵל הוֹפִיעַ עָלָיו מְעֻלַּף-נְהָרָה בֵּין גַּפְנֵי-הַכֶּרֶם, וַיֹּאמֶר לוֹ: "מָה אַתָּה צוֹעֵק אֵלַי?  הַאִם לֹא אֵת אֲשֶׁר בִּקַּשְׁתָּ מִמֶּנִּי, נָתַתִּי לְךָ?"  וַיִּתְחַנֵּן מִידַס: "קַח מִמֶּנִי אֶת מַתְּנָתְךָ, אֶת בִּרְכַּת מַגַּע-הַזָּהָב, כִּי קְלָלָה הִיא".  וַיֹּאמֶר דִּיאוֹנִיסוֹס: "אֵעָתֵר לְךָ גַּם הַפָּעַם.  בַּבֹּקֶר הַשְׁכֵּם, כִּזְרוֹחַ פוֹסְפוֹר, כּוֹכַב-הַשַּׁחַר, לְבַדּוֹ בָּרָקִיעַ, לֵךְ וּבָאתָ אֶל נְהַר-פַּקְטוֹלוֹס אֲשֶׁר אֵצֶל הַר-טְמוֹלוֹס, וְטָבַלְתָּ בַּנָּהָר מִכַּף רַגְלְךָ עַד צִיצִית רֹאשְׁךָ, וְתָסוּר מֵעָלֶיךָ בִּרְכַּת מַגַּע-הַזָּהָב.  אַחַר תִּקַּח דְּלַעַת מִדְּלוּעֵי-הַבָּר הַצּוֹמְחוֹת אֵצֶל הַנָּהָר, וְהוֹצֵאתָ תּוֹכָהּ, וְהָיְתָה קְלִפַּת-הַדְּלַעַת לְךָ לְבַקְבּוּק.  מַלֵּא אֶת הַבַּקְבּוּק מַיִם מִן הַנָּהָר, וְהָלַכְתָּ אֶל בֵּיתְךָ, וְהִזֵּיתָ מִן הַמַּיִם עַל כָּל אֲשֶׁר הֲפַכְתּוֹ זָהָב, וּבְקוֹרוֹת-בֵּיתְךָ תַּתְחִיל". וּדְמוּת-הָאֶל נֶעְלָמָה.
וּכְהֵאָסֵף אַחֲרוֹנֵי-כוֹכָבִים הָלַךְ מִידַס אֶל הַנָּהָר פַּקְטוֹלוֹס, וּלְנֹגַהּ-פוֹסְפוֹר, כּוֹכַב-הַשַּׁחַר הַבּוֹדֵד, טָבַל בְּמֵי-הַנָּהָר, וּמַגַּע-הַזָּהָב נִשְׁטַף וְסָר מֵעָלָיו.  עַל כֵּן, עַד הַיּוֹם הַזֶּה עַפְרוֹת קַרְקַע הַנָּהָר הַהוּא זְרוּעִים גַּרְעִינֵי-זָהָב.  וּבִשְׁטוֹחַ אֵאוֹס, אֵלַת-הַשַּׁחַר, שְׁטִיחֵי-וֶרֶד בָּרָקִיעַ לִקְרַאת בּוֹא מִרְכֶּבֶת-הֶלְיוֹס, כְּבָר אָץ מִידַס אֶל בֵּיתוֹ, וּבְיָדוֹ קְלִפַּת-הַדְּלַעַת, מְלֵאַת מַיִם מִמֵּי-הַנָּהָר.  וַיָּבוֹא, וַיַּז מִן הַמַּיִם עַל קוֹרוֹת-בֵּיתוֹ, וַיָּשׁוּבוּ וְיִּהְיוּ אַלּוֹן.  חִישׁ פָּנָה אֶל בִּתּוֹ הַקְּטַנָּה, וַיַּז עָלֶיהָ מִן הַמַּיִם, וַתִּפְקַח הַבַּת אֶת עֵינֶיהָ (וְהִיא לֹא עוֹד פֶּסֶל-זָהָב קָטָן) וַתֹּאמֶר: "אַבָּא, מָה אַתָּה זוֹרֵק עָלַי מַיִם?" וַיִּזְרֹק מִידַס מִן הַמַּיִם עַל כָּל הָרָהִיטִים וְהַכֵּלִים אֲשֶׁר הֲפָכָם זָהָב בְּמַגָּעוֹ, וַיִּהְיוּ כְּבָרִאשׁוֹנָה.  אַחַר יָצָא עִם בִּתּוֹ הַקְּטַנָּה אֶל גִּנּוֹת-הַוְּרָדִים, וַיִּתֵּן אֶת בַּקְבּוּק-הַדְּלַעַת בְּיָדָהּ, וַיֹּאמֶר לָהּ: "הָיְתָה בִּפְרָחִים-מִסְפָּר מַחֲלַת-זָהָב.  זִרְקִי עֲלֵיהֶם טִפּוֹת מִן הַמַּיִם אֲשֶׁר בַּדְּלַעַת, וְיֵרָפְאוּ. אַךְ קֹדֶם תְּרַפְּאִי אֶת הַגָּדֵר, אֲשֶׁר גַּם הִיא חָלָתָה". וַתִּזְרֹק הַבַּת מִן הַמַּיִם עַל הַגָּדֵר, וַתְּהִי גֶדֶר קוֹצִים פְּשׁוּטִים כְּמוֹ לִפְנֵי הֱיוֹת בָּהּ מַגַּע-מִידַס לְשַׁנּוֹתָהּ.  אַחַר הָלְכוּ מִוֶּרֶד אֶל וֶרֶד, מִן הַפְּרָחִים אֲשֶׁר קָרְשׁוּ וְהָיוּ לְזָהָב בִּהְיוֹת בָּהֶם יַד-מִידַס; וַתִּזְרֹק בָּהֶם הַיַּלְדָּה מִן הַמַּיִם אֲשֶׁר בַּדְּלַעַת, וַיִּחְיוּ הַפְּרָחִים וַיַּרְטִיבוּ בְּטָל.
"אַבָּא", אָמְרָה הַיַּלְדָּה, "פְּרָחִים חַיִּים הֵם יָפִים מִפִּרְחֵי-זָהָב".
"כֵּן", אָמַר הַמֶּלֶךְ מִידַס, "יֵשׁ דְּבָרִים אֲשֶׁר הֵם יָפִים אַף יְקָרִים מִכָּל הַזָּהָב שֶׁבָּעוֹלָם".
וַיִּשַּׁק לַיַּלְדָּה בְּמִצְחָהּ, וּמֶה עָלְצָה נַפְשׁוֹ בְּדַעְתּוֹ כִּי הִיא כַּאֲשֶׁר הִיא, אֵין שִׁנּוּי.
חֲלִיל הָאֵלָה אַתֵּינֵי	
כא 
אַתֵּינֵי עָשְׂתָה לָהּ חָלִיל רַב-נְקָבִים מִזּוּג קַרְנֵי-צְבִי.  וַיְהִי בְּנַגְּנַהּ, פִּיהָ נוֹשֵׁף בְּפִי-הֶחָלִיל וְאֶצְבְּעוֹתֶיהָ מְפַזְּזוֹת עַל הַנְּקָבִים, וַתֵּרֶא וְהִנֵּה הֶרָה וְאַפְרוֹדִיטֵי קוֹרְצוֹת עַיִן אִשָּׁה אֶל רְעוּתָהּ וּמְכַסּוֹת פֶּה לְהַסְתִּיר צְחוֹקָן, כְּמוֹ רָאוּ בָהּ נִלְעָגוֹת.  וַתֵּלֶךְ אַתֵּינֵי וַתַּעֲמוֹד לִפְנֵי רְאִי-הַנְּחֹשֶׁת הַמְלֻטָּשׁ אֲשֶׁר עָשָׂה הֶפֵיסְטוֹס הַחִגֵּר, חֲכַם-הֶחָרָשִׁים, תְּשׁוּרָה לָאֵלוֹת; וַתָּחֵל לְנַגֵּן. וַתֵּרֶא, וְהִנֵּה בְּנָשְׁפָהּ בֶּחָלִיל, פָּנֶיהָ מִתְעַוִּים וְשִׂפְתוֹתֶיהָ מִתְעַקְּמוֹת. וַתִּכְעַס עַל כְּלִי-הַזֶּמֶר, וַתַּשְׁלִיכֵהוּ הַרְחֵק-הַרְחֵק מִמְּרוֹם-אוֹלִימְפּוֹס אָרְצָה.   וַתִּדּוֹר נֶדֶר כִּי לֹא תְנַגֵּן עוֹד בֶּחָלִיל עוֹלָמִית, וְהֶחָלִיל טָס דֶּרֶךְ הָאֲוִיר וַיִּפּוֹל בְּאֶחָד מִשְּׂדוֹת-הָעֲמָקִים.
וַיִּמְצָא מַרְסִיאַס, אִישׁ פְרִיגִי, אֶת כְּלִי-הַזֶּמֶר, וְהוּא נִבְעָר מֵחָכְמַת-נְגִינוֹת, אֲבָל הֶחָלִיל הַזֶּה, כִּי הָיְתָה בוֹ מֵרוּחַ-אַתֵּינֵי, הִשְׁמִיעַ נִגּוּנֵי-פֶלֶא מִדֵּי נְשׁוֹף בּוֹ מַרְסִיאַס.  וַתֵּצֵא תְּהִלַּת מַרְסִיאַס בְּכָל הָאָרֶץ, וַיְהִי נִדְרָשׁ הַרְבֵּה בְּעָרֵי יָוָן, יִשּׁוּבֵי-כְפָרֶיהָ וְכָל מוֹשְבוֹתֶיהָ.   וַיֹּאמְרוּ מַקְשִׁיבֵי-נְגִינָתוֹ אִישׁ אֶל רֵעֵהוּ: "הָאֵל אַפּוֹלוֹן בִּכְבוֹדוֹ וּבְעַצְמוֹ לֹא יוּכַל לְהֵיטִיב נַגֵּן מִזֶּה הָאִישׁ".  
מַרְסִיאַס מִתְחָרֶה עִם אַפּוֹלוֹן בִּנְגִינוֹת	
וַיִּשְׁמַע אַפּוֹלוֹן וַיִּכְעַס מְאֹד כִּי בֶן-תְּמוּתָה, אֲשֶׁר בְּסוֹד הַמּוּסוֹת לֹא עָמַד, יְהֻלַּל יוֹתֵר מִמֶּנּוּ.   וַיִּתְגָּר אֶת מַרְסִיאַס לְהִתְחָרוֹת עִמּוֹ בִּנְגִינוֹת.  וּמַרְסִיאַס, אֲשֶׁר לִבּוֹ רָחַב-רָהַב מִשּׂבַע-שְׁבָחִים, הִסְכִּים לְהִתְחָרוֹת עִם הָאֵל.   וַיַּעֲמִידוּ אֶת טְמוֹלוֹס, אֵל-נָהָר, לְשׁוֹפֵט בֵּינֵיהֶם.
עֹנֶשׁ מַרְסִיאַס	
מַרְסִיאַס נָשַׁף עַל פִּי חֲלִיל קַרְנֵי-הַצְּבִי, וְאַפּוֹלוֹן פָּרַט עַל פִּי נֵבֶל עָשׂוֹר, וּשְׁנֵיהֶם הִפְלִיאוּ נַגֵּן עַד-מְאֹד.  מַנְגִּינוֹת הַרְבֵּה נִגְּנוּ, פַּעַם הָאִישׁ וּפַעַם הָאֵל, וְלֹא יָכֹל טְמוֹלוֹס לְהַכְרִיעַ בֵּינֵיהֶם.  וּכְבָר הֶאֱרִיכוּ צִלְלֵי הָעֵצִים לִקְרַאת עֶרֶב, כִּי בְיַעַר עָמָדוּ.  אָז אָמַר אַפּוֹלוֹן: "זֹאת הִיא רַק מַחֲצִית הַמְּלָאכָה אֲשֶׁר לְפָנֵינוּ.  הַמַּחֲצִית הַשְּׁנִיָּה הִיא לְזַמֵּר בְּגָרוֹן-וָפֶה וּלְנַגֵּן בִּכְלִי, כְּאֶחָד". בְּנֵבֶל-נִימִים יָכֹל אַפּוֹלוֹן לַעֲשׂוֹת כֵּן –  אֲבָל מִי יוּכַל לִנְשׁוֹף בֶּחָלִיל וּלְזַמֵּר בַּפֶּה גַם יָחַד?  וַיֶּאֱרֹג אַפּוֹלוֹן זְמִירוֹת וּמַנְגִּינוֹת יַחַד, פָּרוֹט בְּאֶצְבְּעוֹתָיו עַל הַנֵּבֶל וְנָתוֹן בְּשִׁיר קוֹלוֹ.  וּמַרְסִיאַס, אֲשֶׁר בִּכְלָל לֹא יָדַע שׁוֹרֵר כְּמוֹ לֹא יָדַע נַגֵּן (וְרַק בְּכֹחַ אַתֵּינֵי אֲשֶׁר בֶּחָלִיל הִשְׁמִיעַ מַנְגִּינוֹת), עָמַד נָבוֹךְ וּמְבֻיָּשׁ. וַיִּפְסֹק טְמוֹלוֹס כִּי לְאַפּוֹלוֹן הַנִּצָּחוֹן.
וְהַמֶּלֶךְ מִידַס, אֲשֶׁר קָרָה מִקְרֵהוּ לַעֲבוֹר שָׁמָּה, כְּשָׁמְעוֹ אֶת מַנְגִּינוֹת-הַתִּפְאֶרֶת הַמְפַכּוֹת מִן הֶחָלִיל וְהַמִתְפָּעֲמוֹת מִן הַנֵּבֶל, נֶחְבָּא בְּשׂוֹךְ-שִׂיחִים וַיַּקְשֵׁב.  וְאַחֲרֵי הַבִּיעַ טְמוֹלוֹס אֶת דְּבַר-מִשְׁפָּטוֹ, הוֹצִיא מִידַס אֶת רֹאשׁוֹ מִבֵּין הַשִּׂיחִים, וַיַּעַן וַיֹּאמַר:
מִידַס מַבִּיעַ מְבִינוּת, וּמְקַבֵּל זוּג אָזְנַיִם חֲדָשׁוֹת	"לֹא, כִּי לְמַרְסִיאַס זְכוּת-הַנִּצָּחוֹן.  בְּאָזְנַי עָרְבָה נְגִינַת הֶחָלִיל מִנְּגִינַת הַנֵּבֶל".
"אִם כֵּן", אָמַר אַפּוֹלוֹן, "אָזְנֶיךָ פְּגוּמוֹת.  הֵא לְךָ אָזְנַיִם טוֹבוֹת מֵהֶן".
וַיְמַשֵּׁשׁ מִידַס אֶת אָזְנָיו, וְהִנֵּה שְׂעִירוֹת הֵן, גְּדוֹלוֹת הֵן, זְקוּפוֹת הֵן – אָזְנֵי-חֲמוֹר לוֹ!  וַיָּלֶט אֶת רֹאשוֹ בְּאַדַּרְתּוֹ וַיֵּלֶךְ אֶל בֵּיתוֹ. 
עֹנֶשׁ מַרְסִיאַס	וְאֶת מַרְסִיאַס הַפְרִיגִי, עַל אֲשֶׁר הֵעֵז לְהִתְחָרוֹת עִם אֵל, עָנַשׁ אַפּוֹלוֹן, וַיַּהַפְכֵהוּ לְאֹרֶן אֲשֶׁר בַּיָּעַר. וְעַד הַיּוֹם, בִּנְשֹׁב רוּחַ עַזָּה בָּאֳרָנִים, תִּקַּח אָזְנְכֶם שֶׁמֶץ מֵהֶמְיַת מַנְגִּינוֹת הֶחָלִיל אֲשֶׁר נִשְמַת אַתֵּינֵי תְחַיֵּהוּ.
וְהַמֶּלֶךְ מִידַס בָּא הַבַּיְתָה כְּמִתְגַּנֵּב, נִכְנַס אֶל חֶדֶר לִפְנִים מֵחֶדֶר, וַיַּחֲבֹשׁ אֶת רֹאשׁוֹ בַּעֲטִיפָה, הַדֵּק אֶת אָזְנָיו הֵיטֵב אֶל קָדְקֳדוֹ לְבַל תֵּרָאֶינָה; וְאֶת הָעֲטִיפָה לֹא הֵסִיר לְעֵין-רוֹאִים כָּל הַיָּמִים.  וְאֶל שָׂרָיו וַעֲבָדָיו אָמַר: "רֹאשִׁי חֲבוּר-מַכְאוֹבִים, עַל כֵּן חֲבַשְׁתִּיו".
וְלֹא יָדַע אִישׁ אֶת סוֹדוֹ, חוּץ מִן הַגַּלָּב, הַמֵּיטִיב אֶת זְקַן הַמֶּלֶךְ וּשְׂפָמוֹ, וּמְסַפֵּר אֶת שַׂעֲרוֹת-רֹאשׁוֹ.  וַיַּזְהֵר הַמֶּלֶךְ מִידַס אֶת הַגַּלָּב שֶׁלּוֹ, לֵאמֹר:"אִם תְּגַלֶּה אֶת סוֹד מַרְאֵה-אָזְנַי לִבְרִיָּה אַחַת, יוּסַר רֹאשְׁךָ מֵעָלֶיךָ.  שָׁמוֹר וְזָכוֹר!"
סוֹף סוֹד לָצֵאת	
וְהַגַּלָב, מִיִּרְאַת הַמֶּלֶךְ וּמֵחֻמְרַת מִצְוָתוֹ, שָׁמַר אֶת הַסּוֹד בְּלִבּוֹ. לֹא הִגִּידוֹ לְאָבִיו וְאִמּוֹ, לֹא הִגִּידוֹ לְאֶחָיו וְאַחְיוֹתָיו, לֹא הִגִּידוֹ לְבָנָיו וּבְנוֹתָיו, וְגַם לְאִשְׁתּוֹ לֹא הִגִּידָהוּ.  וְהַסּוֹד כְּתַבְעֵרָה בּלִבּוֹ וּכְעִנּוּי בְּעַצְמוֹתָיו; וַיְהִי הָאִישׁ כְּנֹאד מְמֻתָּח, הַמְחַשֵּׁב לְהִתְפַּקֵּעַ מֵעֹצֶר יֵינוֹ הַתּוֹסֵס.  וְכַאֲשֶׁר עָבְרוּ חֹדֶשׁ וְשָׁבוּעַ וְיוֹם, וְהוּא לֹא יָכֹל לְהִתְאַפֵּק עוֹד מִגַּלּוֹת אֶת הַסּוֹד הֶעָצוּר בְּקִרְבּוֹ, וַיֵּלֶךְ בַּלָּאט לְאוֹר-הַכּוֹכָבִים אֶל הַנָּהָר פַּקְטוֹלוֹס, וַיַּחְפֹּר גֻּמָּץ בַּבֹּץ אֲשֶׁר עַל שְׂפַת-הַנָּהָר.  וַיַּבֵּט כֹּה וָכֹה, וּבִרְאוֹתוֹ כִּי אֵין נֶפֶשׁ חַיָּה הִקְרִיב אֶת פִּיו אֶל חֲלַל-הַגֻּמָּץ, וַיִּלְחַשׁ אֶל-תּוֹכוֹ כִּלְחֹשׁ אֶל אֹזֶן; "לַמֶּלֶךְ מִידַס אָזְנֵי-חֲמוֹר!"  וְחִישׁ סָתַם אֶת חֲלַל-הַגֻּמָּץ בַּבֹּץ.  וַיֵּלֶךְ הַבַּיְתָה קַל-לֵבָב כִּי רָוַח לוֹ מִן הַסּוֹד הַמֵּצִיק לוֹ, אַחֲרֵי אֲשֶׁר הוֹצִיאָהוּ הַחוּצָה.
לְיָמִים צָמְחָה חֻרְשָׁה שֶׁל קְנֵי-סוּף עַל שְׂפַת הַנָּהָר.  וַיְהִי כְּבוֹא נָשִׁים לְכַבֵּס כָּתְנוֹתֵיהֶן וְחִתּוּלֵי-עוֹלְלֵיהֶן בַּנָּהָר, וַתִּשְׁמַעְנָה אֶת קְנֵי-הַסּוּף בְּרִשְׁרוּשׁ מְרַשְׁרְשִׁים וּבְלַחַשׁ מְסַפְּרִים זֶה לָזֶה:"לַמֶּלֶךְ מִידַס אָזְנֵי-חֲמוֹר, לַמֶּלֶךְ מִידַס אָזְנֵי-חֲמוֹר"...  וַתִּלְחַשְׁנָה גַם הַנָּשִׁים הַכּוֹבְסוֹת אִשָּׁה אֶל רְעוּתָהּ:  לַמֶּלֶךְ מִידַס אָזְנֵי-חֲמוֹר!" לֹא אָרְכָה הַשָּׁעָה, וְנִמְצְאוּ כָּל בְּנֵי-הָעִיר, אִשָּׁה וָאִישׁ, לְמִקְּטַנָּם וְעַד גְּדוֹלָם, מִסְתּוֹדְדִים יַחַד, מִתְלַחֲשִׁים וּמְלָשְׁנִים: "לַמֶּלֶךְ מִידַס אָזְנֵי-חֲמוֹר" – עַד אֲשֶׁר הִגִּיעַה רִנַּת-הַלַּחַשׁ אֶל בֵּית-הַמֶּלֶךְ וְאֶל הַמֶּלֶךְ.  
אוֹי לַמֶּלֶךְ, וַאֲבוֹי לְגַּלָּבוֹ	
וַיְּצַו הַמֶּלֶךְ, וַיִּכְרְתוּ אֶת רֹאשׁ הַגַּלָּב מֵעַל כְּתֵפָיו.
וְלֹא יָכֹל הַמֶּלֶך מִידַס נְשׂוֹא כִּי נוֹדְעָה חֶרְפַּת-אָזְנָיו בְּכָל עַמּוֹ; וַיֵּשְׁתְּ דַּם-פָּר, אֲשֶׁר הוּא רַעַל לִבְנֵי-אָדָם, וַיָּמֹת.
הָאַלּוֹאֵדִים יוֹצְאִים לִלְחוֹם עַל אוֹלִימְפּוֹס	 
הַנַּעֲרָה אִיפִימֶדֵיאָה בַּת-טְרִיאוֹפְּס הִתְאַהֲבָה בְּאֵל-הַיָּם פּוֹסֵידוֹן.  בְּגַעְגּוּעֶיהָ עַל הָאֵל, הָיְתָה יוֹצֵאת אֶל שְׂפַת-הַיָּם, כּוֹרַעַת בְּמָקוֹם שֶׁהַמַּיִם מְלַחֲכִים אֶת הַחוֹל, וְשׁוֹאֶבֶת מִן הַמַּיִם בְּכַפּוֹת-יָדֶיהָ, שָׁאוֹב וְשָׁפוֹךְ אֶל חֵיקָהּ.  וַתַּהַר וַתֵּלֶד שְׁנֵי בָנִים, תְּאוֹמִים, אֶת אֶפִיאַלְטֶס וְאֶת אוֹטוֹס, וְאֶפִיאַלְטֶס הִקְדִּים גִּיחַ מֵרָחֶם.  וַיִּגְדְּלוּ שְׁנֵי הַבָּנִים אַמָּה לְשָׁנָה לְרֹחַב וְאַמָּתַיִם לְשָׁנָה לְגֹבַהּ; וּבִהְיוֹתָם בְּנֵי תֵשַׁע, הָיָה רָחְבָּם תֵּשַׁע אַמּוֹת, וְקוֹמָתָם שְׁמוֹנֶה-עֶשְׂרֵה אַמָּה.  אָז יָצְאוּ לִלְחֹם עַל אוֹלִימְפּוֹס.
וּנְבוּאָה הָיְתָה מִלִּפְנֵי גֵיאָה, אֲדָמָה-אֵם הַיְשִׁישָׁה, כִּי לֹא אֵל וְלֹא אָדָם יַכְרִיעוּם בַּקְּרָב.
וְאִיפִימֶדֵיאָה אִמָּם נִשְּׂאָה לְאִישׁ, אַלּוֹאֵאוֹס שְׁמוֹ; עַל כֵּן נִקְרְאוּ אֶפִיאַלְטֶס וְאוֹטוֹס הָאַלּוֹאֵדִים, עַל שֵׁם אֲבִיהֶם-חוֹרְגָם, וְהֵם זֶרַע פּוֹסֵידוֹן.  וּבִרְבוֹת הַיָּמִים מֵתָה אִמָּם, וַיִּקַּח אַלּוֹאֵאוֹס אִשָּׁה אַחֶרֶת תַּחְתֶּיהָ, אֶת אֶרִיבּוֹיָה.
רַהַב הַנְּעָרִים בָּאֵלִים	
 וַיִּרְהֲבוּ שְׁנֵי הַנְּעָרִים בָּאֵלִים. אֶפִיאַלְטֶס אָמַר: "אֲנִי אֵדַע אֶת הֶרָה, אֵשֶׁת זֶאוּס, וּזְרוֹעוֹתֶיהָ הַלְּבָנוֹת תִּמְתַּקְנָה עַל צַוָּארִי.  בְּשֵׁם נְהַר-סְטִיכְּס, כִּי כֵן אֶעֱשֶׂה".  וְאוֹטוֹס אָמַר: "וַאֲנִי בְּשֵׁם נְהַר-הַקֹּדֶש סְטִיכְּס נִשְׁבַּעְתִּי, כִּי אַרְטֶמִיס הַצַּיֶּדֶת, בְּתוּלָה וּטְהוֹרָה בָאֵלוֹת, לִי תִכָּבֵשׁ לְשִׁפְחָה, נוֹתֶנֶת כָּל אַוָּתִי".  
לְכִידַת אָרֶס	 וַתְּהִי רֵאשִׁית-מְזִמָּתָם לִלְכּוֹד אֶת אָרֶס, אֵל-הַמִּלְחָמָה, לְמַעַן תִּשָּׁבֵר רוּחַ-הַקְּרָב אֲשֶׁר בָּאֵלִים. וַיִּמְצְאוּ אֶת אָרֶס בְּתַרְשִׁישׁ, וַיִּתְנַפְּלוּ עָלָיו מִמַּאֲרָב, מִפָּנִים וּמֵאָחוֹר, וַיִּקְחוּ מִמֶּנּוּ אֶת כְּלֵי-זֵינוֹ, וַיִּפְשְׁטוּהוּ מִשִּׁרְיוֹנוֹ, וַיַּאַסְרוּהוּ בִּכְבָלִים.  אַחַר כְּלָאוּהוּ בְּדוּד-נְחֹשֶׁת, לָחוֹץ וְהַדֵּק אֶת שְׂפַת-הַדּוּד מִמַּעַל, עַד אֵין הִפָּתֵחַ.  וְאֶת הַדּוּד הִפְקִידוּ אֵצֶל אִמָּם-חוֹרַגְתָּם, אֶרִיבּוֹיָה.
אוֹסָה עַל פֶּלְיוֹן	
אָז עָקְרוּ שְׁנֵי הָאַחִים, אֲיֻמֵּי הֶעָתָק, אֶת אוֹסָה הָהָר וַיַּרְכִּיבוּהוּ עַל פֶּלְיוֹן הָהָר; וּשְׁנֵי הֶהָרִים בְּיַחַד גָּבֹהַּ גָּבְהוּ מֵאוֹלִימְפּוֹס. מֵרֹאשׁ אוֹסָה-עַל-פֶּלְיוֹן רָגְמוּ הָאַלּוֹאֵדִים אֶת הָאֵלִים בְּכֵפִים וְצוּרִים, עֲקוּרֵי מִשּׁרֶשׁ. וְנֶשֶׁק-הָרַעַם שֶׁל זֶאוּס וְחִצֵּי-הַזָּהָב שֶׁל אַפּוֹלוֹן לֹא שָׁלְטוּ בִּבְשָׂרָם.
וַיִּשְׁלְחוּ שְׁנֵי הָאַחִים דָּבָר אֶל הָאֵלִים, לֵאמֹר: "הָבוּ לָנוּ אֶת הֶרָה הַגְּבֶרֶת וְאֶת אַרְטֶמִיס הַבְּתוּלָה, וְנַרְפֶּה מִכֶּם.  וְאִם לֹא, נַעֲקֹר אֶת כָּל הֶהָרִים אֲשֶׁר בָּאָרֶץ וְנַשְׁלִיךְ אוֹתָם אֶל הַיָּם, וְיַעֲבֹר הַיָּם עַל גְּדוֹתָיו וְיִשְׁטֹף אֶת הַיַּבָּשׁוֹת וְהָאִיִּים, וְהַר-אוֹלִימְפּוֹס מוֹג יִתְמוֹגָג. שָׁוְא תִּלָּחֲמוּ בָּנוּ, כִּי לֹא אֵל וְלֹא אָדָם יוּכַל יִקְטְלֵנוּ".
אִגֶּרֶת אַרְטֶמִיס	
וַיִּזְעַף זֶאוּס מְאֹד, אַךְ לֹא יָכֹל לַעֲשׂוֹת מְאוּמָה.  וְאַפּוֹלוֹן פָּנָה אֶל אַרְטֶמִיס וְאָמַר לָהּ: "אֲחוֹתִי קַלַּת-הָרַגְלַים, עֲשִׂי בְּחָכְמָה, וְהַשִּׁיאִי אֶת הָאַחִים לְמַפַּלְתָּם". וַתִּשְׁלַח אַרְטֶמִיס אִגֶּרֶת אֶל הָאַלּוֹאֵדִים, לֵאמֹר:"חִדְלוּ לָכֶם מִן הַמָּצוֹר עַל אוֹלִימְפּוֹס, וְאָבוֹא אֲלֵיכֶם בְּנַכּסוֹס הָאִי.  לְמוֹעֵד מִלּוּא הַלְּבָנָה אֶפְגָּשְׁכֶם, בַּעֲמוֹד הַלְּבָנָה בַּחֲצִי-הַשָּׁמַיִם, וְאֶהְיֶה לְאוֹטוֹס כְּשִׁפְחָה לַאֲדוֹנֶיהָ וּכְאִשָּׁה לְבַעְלָהּ".
צְבִיָּה מַכְסִיפַת קַרְנַיִם
קֵץ אֶפִיאַלְטֶס וְאוֹטוֹס, וְעָנְשָׁם בִּשְׁאוֹל	עָלַץ אוֹטוֹס מְאֹד; וְאֶפִיאַלְטֶס קִנֵּא בְּאָחִיו, כִּי הֶרָה לֹא שָׁלְחָה לוֹ כַדְּבָרִים הָאֵלֶּה.  וַיְהִי בִּהְיוֹתָם בְּנַכְּסוֹס הָאִי, בַּעֲלוֹת הַלְּבָנָה הַמְּלֵאָה, נְהוּגַת סֶלֶנֵּי, עָלֹה וְהִתְרוֹמֵם בָּרָקִיעַ, וַיִּתְקוֹטְטוּ שְׁנֵי הָאַחִים.  אֶפִיאַלְטֶס אָמַר: "בִּזְרוֹעוֹתַי תָּלִין אַרְטֶמִיס תְּחִלָּה, כִּי לִי מִשְׁפַּט-הַבְּכוֹרָה".  וְאוֹטוֹס הֵשִׁיב: "לֹא, כִּי אֵלַי בָּאָה אַרְטֶמִיס, וְאַתָּה הֵן אֶת הֶרָה חָמָדְתָּ".  עוֹד הֵם מִתְקוֹטְטִים וּמַרְבִּים רֹגֶז, וְאַרְטֶמִיס בִּדְמוּת צְְבִיָּה לְבָנָה, מַכְסִיפַת קַרְנַיִם, חִישׁ חָלְפָה בֵינֵיהֶם, חָפוֹז כַּחֲזִיז מִזֶּאוּס, חָמוֹק כְּזֶפִירוֹס רוּחַ-מַעֲרָב. וְאֶפִיאַלְטֶס וְאוֹטוֹס בְּבַת אַחַת שָׁלְחוּ בָהּ אֶת רָמְחֵיהֶם, כִּי זֶה כֵּן זֶה חָפֵץ הֵרָאוֹת קַלָּע אֲשֶׁר לֹא יַחֲטִיא.  וַיָּבוֹא רֹמַח אֶפִיאַלְטֶס בְּלֵב אוֹטוֹס, וְרֹמַח אוֹטוֹס בְּלֵב אֶפִיאַלְטֶס, וַיָּמוּתוּ שְׁנֵיהֶם רֶגַע אֶחָד. לֹא בְיַד אֵל וְלֹא בְיַד אָדָם מֵתוּ, כִּי אִם אִישׁ בְּיַד אָחִיו הֹרָגוּ.
וַיֵּרְדוּ אֶל שְׁאוֹל-תַּחְתִּיּוֹת, אֶל מְדוֹר-הָרְפָאִים טַרְטָרוֹס.  שָׁם הֵם קְשׁוּרִים בַּעֲבוֹתוֹת נְחָשִׁים חַיִּים אֶל עַמּוּד אֶחָד, גַּב מוּל גָּב; וּבְרֹאשׁ הָעַמּוּד יוֹשֶׁבֶת סְטִיכְּס, אֵלַת סְטִיכְּס הַנָּהָר, לְהַזְכָּרָה מָרָה כִּי לֹא קִיְּמוּ הַשְּׁבוּעוֹת אֲשֶׁר נִשְׁבְּעוּ בְּרָהְבָּם.
וְהֶרְמֶס מְסֻנְדַּל-הַכְּנָפַיִם יָצָא לְבַקֵּשׁ אֶת אָרֶס.  וַיִּשְׁאַל נוֹדְדֵי יַבָּשָׁה וְנוֹדְדֵי יָם, וְאִישׁ לֹא יָכֹל לְהַגִּיד לוֹ אַיֵּה מְקוֹם אָרֶס.  וַתֵּצֵא אֶרִיבּוֹיָה לִקְרַאת הֶרְמֶס, וַתֹּאמֶר לוֹ: "שַׁגְרִיר-הָאֵלִים, אַל תְּבַקֵּשׁ עוֹד.  בְּבֵיתִי נִמְצָא אָרֶס.  בְּעַל כָּרְחִי וְשֶׁלֹּא בִרְצוֹנִי הָפְקַדְתִּי שׁוֹמֶרֶת עָלָיו, וְהוּא כָּלוּא בְּדוּד-נְחֹשֶׁת.  בָּנַי הַחוֹרְגִים, תְּאוֹמֵי-הֶעָתָק, כָּפוּ עָלַי אֶת הַדָּבָר בְּאִיּוּמֵי-רֶצַח, וַאֲנִי לֹא יוֹלַדְתָּם, וְאַלּוֹאֵאוֹס בַּעְלִי לֹא מוֹלִידָם.  וִיהִי-נָא שָׁלוֹם בֵּין בֵּיתִי וּבֵין הָאֵלִים".
וַיָּבוֹא הֶרְמֶס אֶל בֵּית אֶרִיבּוֹיָה, וְהִיא הֶרְאֲתָה לוֹ אֶת הַדּוּד, בּוֹ נִכְלָא אָרֶס אֵל-הַמִּלְחָמָה.  וְלֹא יָכֹל הֶרְמֶס לִפְתּוֹחַ אֶת פִּי הַדּוּד. וַיִּשְׁלַח אֶת אִירִיס, אֵלַת-הַקֶּשֶׁת הַמְתַוֶּכֶת בֵּין מְרוֹמִים וּבֵין תֵּבֵל-אָרֶץ, לִקְרֹא לְהֶפֵיסְטוֹס נְכֵה-הָרַגְלַיִם, חָרָשׁ וְנַפָּח לְאוֹלִימְפּוֹס. 
שִׁחְרוּר אָרֶס	
 וַיָּבוֹא הֶפֵיסְטוֹס וּבְחָכְמַת-חָרָשִׁים אֲשֶׁר לוֹ פָּתַח אֶת דּוּד-הַנְּחֹשֶׁת. וַיִּמְצְאוּ אֶת אָרֶס מִתְעַלֵּף מֵחֹסֶר אֲוִיר וּמָזוֹן; וְלוּלֵי הָיָה בֶּן-אַלְמָוֶת, אֲזַי מִכְּבָר מֶת. וַיִּצְּקוּ נֶקְטַר אֶל פִּיו, וַיַּאֲכִילוּהוּ אַמְבְּרוֹסְיָה, וַתָּשָׁב אֵלָיו רוּחוֹ.  אָז עָלוּ שְׁלֹשֶׁת הָאֵלִים אֶל אוֹלִימְפּוֹס, וְכָל דָּרֵי-אוֹלִימְפּוֹס קִבְּלוּ פְּנֵיהֶם בְּשִׂמְחָה וּבְמִשְׁתֶּה.
עֵינֶי אָרֶס בְּאַפְרוֹדִיטֵי	 
 וַיְהִי בְּמִשְׁתֵּה-הַאֵלִים, וַיַּרְא אָרֶס אֶת אַפְרוֹדִיטֵי הַיָּפָה, אֵשֶׁת הֶפֵיסְטוֹס, וְהוּא צְמֵא-תַּעֲנוּגִים תַּחַת אֲשֶׁר עֻנָּה בְּדוּד-הַנְּחֹשֶׁת, זֶה בֵּית-כִּלְאוֹ.  הַרְבֵּה פְּעָמִים רָאָה אוֹתָהּ מִקֹּדֶם, אַךְ שִׁבְעָתַיִם יָפְתָה וְנָעֲמָה לְחוּשָׁיו הַפָּעַם.  וַתְּדַבֵּרְנָה עֵינֶיו אֶל עֵינֶיהָ, וּמַבְּטֵיהֶם יַחַד הִתְלַקָּחוּ.
הֶלְיוֹס מְגַלֶּה דָבָר לְהֶפֵיסְטוֹס
קִנְאַת בַּעַל	
וְלַמָּחֳרָת, בַּעֲשׂוֹת הֶפֵיסְטוֹס בְּזָהָב וּבִנְחֹשֶׁת, בְּכֶסֶף וּבְבַרְזֶל, בְּבֵית-מְלַאכְתּוֹ בַּמְּעָרָה אֲשֶׁר בְּאוֹלִימְפּוֹס, וְעוֹזְרָיו הַקְּטַנִּים, הַדַּקְטִילִים, מַגְבִּירִים שַׁלְהָבוֹת בְּמַפּוּחִים וְהוֹלְמִים בְּמַתָּכוֹת, וּמְקַשְּׁטִים פְּנֵי כֵלִים בְּחִקְקֵי-תְּמוּנוֹת כְּכֹל אֲשֶׁר יְצַוֶּה וְיוֹרֶה, – בָּא אָרֶס אֶל חֲדַר-אַפְרוֹדִיטֵי.  וַתִּתְרַפֵּק אֵלַת-הַיֹּפִי עַל אֵל-הַמִּלְחָמָה, וַתְּתַנֶּה עִמּוֹ אֲהָבִים לְעֵין-הַשֶּׁמֶשׁ עַל מִטַּת-הַזָּהָב אֲשֶׁר עָשָׂה לָהּ הֶפֵיסְטוֹס בַּעְלָהּ לְיוֹם-כְּלוּלוֹתֶיהָ.  וְהֶלְיוֹס אֵל-הַשֶּׁמֶשׁ רָאָה אֶת הַדָּבָר, וַיַּגֵּד לְהֶפֵיסְטוֹס.  וַיִּכְעַס הֶפֵיסְטוֹס מְאֹד.  וַיַּךְ בְּפַטִּישׁ-בַּרְזֶל עַל נִסְכַּת-זָהָב, הָלוֹם וְרַקֵּעַ אוֹתָהּ הֵיטֵב, עַד הָיְתָה שְׁקוּפָה מֵרוֹב דַּקוּת.  וַיְקַצֵּץ אֶת רִקּוּעַ-הַזָּהָב חוּטִים-חוּטִים, וְהֵם עֲדִינִים כְּקוּרֵי זְעִירֵי-עַכְבִישִׁים, הַקּוּרִים הַדּוֹאִים בָּאֲוִיר עִם שַׁחַר, וּבְגוֹנֵי-קֶשֶׁת יְרַטֵּטוּ, סָפֵק נִרְאִים סָפֵק אֵינָם נִרְאִים: דַּקִּים-דַּקִּים חוּטֵי-הַזָּהָב, אֲבָל חֲזָקִים-חֲזָקִים.
הָרֶשֶׁת	חֶרֶשׁ חִבֵּר הֶפֵיסְטוֹס אֶת חוּטֵי-הַזָּהָב הַדַּקִּיקִים אֶל צַלְעוֹת מִטַּת-אַפְרוֹדִיטֵי, וְהִיא מַעֲמִיקָה רָדֶם.  וּבְהֵאוֹר בֹּקֶר חָדָשׁ יָצָא אֶל בֵּית-מְלַאכְתּוֹ כְּמִשְׁפָּטוֹ יוֹם-יוֹם.  בָּא אָרֶס אֶל אַפְרוֹדִיטֵי, וַיָּחָן אוֹתָהּ אַהֲבָה עַל מִטַּת-כְּלוּלוֹתֶיהָ כְּאֶתְמוֹל.  וְכֹה אָדְרָה דְבֵקוּתָם נֶפֶשׁ אֶת נֶפֶשׁ, עַד לֹא הִרְגִּישׁוּ כִּי קוּרֵי-זָהָב מִתְרוֹמְמִים מִצַּלְעוֹת-הַמִּטָּה, וְסוֹגְרִים עֲלֵיהֶם כְּמוֹ כִפָּה מִמַּעַל.  וְהֶלְיוֹס הִתְקַדֵּם עִם סוּסָיו-אֵשׁ וּמֶרְכַּבְתּוֹ-אֵשׁ תְּשַׁע-עֶשְׂרֵה מַעֲלוֹת בְּגֹבַהּ הָרָקִיעַ, וַיַּחְדְּרוּ קַרְנֵי-הַשֶּׁמֶשׁ אֶל בֵּין עַמּוּדֵי-הַשַּׁיִש אֲשֶׁר בַּחֲדַר-אַפְרוֹדִיטֵי.  בַּשָּׁעָה הַהִיא עָזַב הֶפֵיסְטוֹס אֶת בֵּית-מְלַאכְתּוֹ, וַיָּבוֹא פִּתְאֹם אֶל חֲדַר אַפְרוֹדִיטֵי אִשְׁתּוֹ, וְהִנֵּה הִיא צְווּתָה עִם אֵל-הַמִּלְחָמָה.  חָרְדוּ הַשְּׁנַיִם לָקוּם, אֲבָל מָצְאוּ כִּי חֲבוּשִׁים וּכְבוּשִׁים הֵם תַּחַת רֶשֶׁת-הַזָּהָב, זוּ טָמַן לָהֶם הֶפֵיסְטוֹס.  וַיִּקְרָא הֶפֵיסְטוֹס לְכָל הָאֵלִים דָּרֵי-אוֹלִימְפּוֹס כִּי יִהְיוּ עֵדִים לִבְגִידַת אַפְרוֹדִיטֵי וְחַטַּאת אָרֶס.
אָרֶס וְאַפְרוֹדִיטֵי בְּמִשְׁבַּתָּם, פּוֹסֵידוֹן וְהֶרְמֶס בִּתְשׁוּקָת	
וַיָּבוֹאוּ הָאֵלִים, וַיְמַלְאוּ צְחוֹק פִּיהֶם לְמִשְׁבַּת הַנִּתְפָּשׂ וְהַנִּתְפָּשֶׂת. רַק פּוֹסֵידוֹן עָמַד סַר וְזָעֵף, כִּי גָדְלָה קִנְאָתוֹ בְאָרֶס, אֲשֶׁר חֲמוּדוֹת-אַפְרוֹדִיטֵי הָיוּ תַעֲנוּגוֹ.
עָנָה פּוֹסֵידוֹן וְאָמַר אֶל הֶפֵיסְטוֹס: "מִן הָאוֹצָרוֹת אֲשֶׁר בִּמְצוּלוֹתַי, אַחֲזִיר לְךָ מֹהַר פִּי-עֲשָׂרָה מֵאֲשֶׁר נָתַתָּ לְזֶאוּס וְכָל יוֹשְבֵי-אוֹלִימְפּוֹס, וְאַכְבִּיד לְךָ מַתָּן פִּי-אֶלֶף מִן הַמַּתָּנוֹת אֲשֶׁר הֶעֱנַקְתָּ לְאַפְרוֹדִיטֵי, וְשַׁלַּח אֶת אַפְרוֹדִיטֵי לְנַפְשָׁהּ, כִּי תֵלֵךְ בַּאֲשֶׁר תֵּלֵךְ".
וְהֶרְמֶס אָמַר נִרְגָּשׁ: "גַּם-כִּי תֶחֱזַק רֶשֶׁת-הֶפֵיסְטוֹס פִּי-כַמָּה, וְכָל הָאֵלִים וְהָאֵלוֹת וְאֵיתָנֵי-קְדוּמִים צוֹפִים בִּמְבוּכָתִי וּמִתְעַלְּלִים בִּי, הָיִיתִי מְקַבֵּל יִסּוּרַי בְּשָׂשׂוֹן, לוּ בִּמְקוֹם אָרֶס לְיַד אַפְרוֹדִיטֵי הָיִיתִי".  וַתִּזְכֹּר לוֹ אַפְרוֹדִיטֵי אֶת חֶסֶד-דְּבָרוֹ בְּתוֹדָה.
זֶאוּס נוֹזֵף בְּהֶפֵיסְטוֹס וּבָאֵלִים	
וַיָּבוֹא זֶאוּס הַחַדְרָה, וַיַּרְא אֶת הַנַּעֲשֶׂה.  וְהֶפֵיסְטוֹס פָּתַח לְפָנָיו בִּתְלוּנָה: "הֲזֶה הַגְּמוּל הַטּוֹב, גְּמָלַנִי אָרֶס עַל אֲשֶׁר שִׁחְרַרְתִּי אוֹתוֹ מִדּוּד-כִּלְאוֹ?  וּמִי יִתֵּן וְהִנַּחְתִּיו לִשְׁכַּב שָׁם מִתְעַלֵּף עַד נְקוֹב עַצְמוֹתָיו אֶת עוֹרוֹ הַצּוֹפֵד!"   וַיִּגְעַר בּוֹ הַשַּׁלִּיט בָּאֵלִים: "מַה-לְּךָ כִּי תְגַלֶּה עֶלְבּוֹנְךָ בָּרַבִּים?"  וְאֶל הָאֵלִים אָמַר: "וְלֹא תִתְבַּיְּשׁוּ לַחֲזוֹת אֶת אֲחִיכֶם וַאֲחוֹתְכֶם בְּקַלְקָלָתָם?"  בְּבֹשֶׁת-פָּנִים הִתְפַּזְּרוּ הָאֵלִים אִישׁ לְעֶבְרוֹ.  וְהֶפֵיסְטוֹס הִתִּיר אֶת אָרֶס וְאַפְרוֹדִיטֵי לְוַתֵּר עָלֶיהָ, לֹא לְאָרֶס אֲשֶׁר חִלֵּל אֶת מִטַּת-הַכְּלוּלוֹת אֲשֶׁר לְאַפְרוֹדִיטֵי, לֹא לְפוֹסֵידוֹן הָאוֹמֵר לִפְדּוֹת אוֹתָהּ לְעַצְמוֹ בְּאוֹצְרוֹת-מְצוּלוֹתָיו, וְלֹא לֶהֶרְמֶס קַל-הַכְּנָפַיִם, הַמְאַוֶּה אוֹתָהּ.  וְאֶת זַעְמוֹ עַל אָרֶס נָטַר לְיוֹם-נָקָם כִּי יָבוֹא.
אַפְרוֹדִיטֵי מִטַּהֶרֶת	וְאַפְרוֹדִיטֵי הָלְכָה אֶל פָּפוֹס, עִיר-הַפְּאֵר עַל חוֹף קַפְרִיסִין הָאִי, אֲשֶׁר שָׁם לָהּ הֵיכָל, וַתִּרְחַץ בְּקֶצֶף-הַגַּלִּים, וַיָּשׁוּבוּ אֵלֶיהָ טָהֳרָהּ וְזֹךְ-בְּתוּלֶיהָ כְּקַדְמָתָהּ.
הָדֶס בָּא בְּבַקָּשָׁה לִפְנֵי זֶאוּס, וּבַקָּשָׁתוֹ נִרְצֵית	 
הָדֶס, מֶלֶךְ טַרְטָרוֹס וְכָל מְדוֹרֵי-שְׁאוֹל, בָּא לִפְנֵי זֶאוּס בְּרוּם-אוֹלִימְפּוֹס וַיֹּאמַר: "זֶאוּס אָחִי, נְגִיד-הַשְּׁחָקִים, שַׁלִּיט בָּאֵלִים!  הַאִם צֶדֶק הוּא כִּי אַתָּה – הֶרָה, לִבְנַת-הַזְּרוֹעוֹת, אֲרֻכַּת-הָרִיסִים, לְךָ הִיא לְאִשָּׁה; פּוֹסֵידוֹן הַמּוֹלֵך בַּיַּמִּים – אַמְפִיטְרִיטֵי הַוְּרֻדָּה הִיא גְבֶרֶת לִימִינוֹ בְּעֻמְקֵי-מְצוּלוֹת; וַאֲנִי, בְּכוֹר בְּנֵי כְרוֹנוֹס וְרֵיעָה, בְּגַפִּי אֶמְלֹךְ בִּשְׁאוֹל-תַּחְתִּיּוֹת?  אָמְנָם, פּלוּטוֹס – הֶעָשִׁיר – יִקְרָאוּנִי בְנֵי-אָדָם, כִּי לִי כָּל מַתְּכוֹת-הַיְקָר הָאֲצוּרוֹת בָּאֲדָמָה, וְיַהֲלוֹמִים, אֳדָמִים וְסַפִּירִים אֵין-מִסְפָּר.  אֲבָל מַה-לִּי כָּל אֵלֶּה בְּאֵין עִמָּדִי מַלְכָּה-אֵלָה אֲשֶׁר תִּשְׂבַּע עֹנֶג מֵהֶם?"
זֶאוּס, הַמֵּבִין דָּבָר מִתּוֹךְ דָּבָר, שְׁאֵלָהוּ: "בְּמִי נָתַתָּ עַיִן, וְאֵלֶיהָ תְּשׁוּקָתְךָ, כִּי בָאתָ לִפְנֵי כִּסְאִי לְתַנּוֹת אֶת לִבֶּךָ?" וַיַּעַן הָדֶס: "תְּשׁוּקָתִי אֶל בִּתְּךָ, יוֹצֵאת חֲלָצֶיךָ, יְלוּדַת רֶחֶם דֵּימֶטֶר, אֵלַת-הַדָּגָן; זוֹ אֲשֶׁר קוֹרֵי, הַנַּעֲרָה, תִּקָּרֵא: אוֹתָהּ אִוִּיתִי לִי לְאִשָּׁה".
שָׁתַק זֶאוּס; לֹא אָמַר "כֵּן" וְלֹא אָמַר "לֹא".  הֵיטֵב יָדַע: לֹא תֹאבֶה דֵּימֶטֶר אֲחוֹתוֹ, כִּי בִתָּהּ (אֲשֶׁר אָמְנָם קוֹרֵי– הַנַּעֲרָה –תִּקָּרֵא אַךְ הִיא יַלְדָּה עוֹדֶנָּה) תֵּרֵד לָדוּר בִּשְׁאוֹל-תַּחְתִּיּוֹת, גַּם כִּי תִּהְיֶה שָׁם מַלְכָּה אַדִּירָה, וְכָל אוֹצְרוֹת הַזָּהָב וְהַכֶּסֶף וְאַבְנֵי-הַחֵפֶץ, טְמוּנֵי-הָאֲדָמָה, יַעַמְדוּ לָהּ לְקִנְיָן.  אֲבָל גַּם זֹאת יָדַע זֶאוּס: הַשָּׁלוֹם בֵּין שְׁלֹשֶת בְּנֵי כְרוֹנוֹס, בֵּינֵיהֶם חֻלַּק הָעוֹלָם, יִפָּרֵץ וְיוּפַר אִם לֹא יֵעָתֵר לְמַאֲוֵה הָדֶס.
וְהָדֶס פֵּרַשׁ אֶת שְׁתִיקַת זֶאוּס כְּאוֹת-רְשׁוּת לוֹ לָקַחַת אֶת קוֹרֵי יַלְדַּת-דֵּימֶטֶר לוֹ לְאִשָּׁה.  בְּעָרְמָה וּבְחֹזֶק-יָד יִקָּחֶנָּה, וְאֶת פִּי אִמָּהּ לֹא יִשְׁאַל, כִּי דֵימֶטֶר לְעוֹלָם לֹא תִמְסֹר אֶת יַלְדָּתָהּ לִמְלֹךְ לְצִדּוֹ בְּטַרְטָרוֹס.  וַיֵּצֵא הָדֶס מִלִּפְנֵי זֶאוּס עָלֵץ וּזְקוּף-רֹאשׁ.
פֶּרַח מְשַׁמֵּשׁ פִּתָּיוֹן, וְקוֹרֵי בַּת-דֵּימֶטֶר נֶחְטֶפֶת	
וַיְהִי בְּשַׂחֵק קוֹרֵי בָּאָחוּ עִם נֵרֶאִידוֹת בְּנוֹת-מַיִם, וְכֻלָּן הִתְפַּזְּרוּ לִלְקֹט פְּרָחִים – כַּרְכֹּם וְאִירִיס וְיַקִּינְטוֹן וְסִגָּלִיָּה – חָשְׁבָה הַיַּלְדָּה לִמְצֹא פֶּרַח יָפֶה בְּיּוֹתֵר, וַתִּתְרַחֵק הַרְחֵק מְאֹד מֵחֲבֵרוֹתֶיהָ.  פִּתְאֹם צָץ מִן הָאֲדָמָה לְרַגְלֶיהָ נַרְקִיס גָּדוֹל וְנִפְלָא, וְהוּא לֹא כְמוֹ הַנַּרְקִיסִים הַצְּהֻבִּים-הַלְּבָנִים הַיְדוּעִים לָנוּ כִּי אִם פֶּרַח-אַרְגָּמָן בֶּן מֵאָה פְּטוּרִים, וּבָשְׂמוֹ מְמַלֵּא אֶת כָּל הָאֲוִיר, עַד נִדְמָה כִּי יַשְׁכִּיר אֶת שְׁמֵי-מָרוֹם וַיִנְסֹּךְ מָתְקוֹ עַל עִמְקֵי-הֶהָרִים וְגַלֵי-הַיָּם. וַתִּשְׁלַח הַיַּלְדָּה אֶת יָדָהּ לִקְטֹף אֶת הַפֶּרַח הַנִּפְלָא, וַתִּמְשֹׁךְ אֶת גִּבְעוֹלוֹ בְּחָזְקָה, עַד זִעְזְעָה שָׁרְשׁוֹ.
וְהִנֵּה נִפְעֲרָה הָאֲדָמָה מִתַּחַת לַפֶּרַח לְמוֹ עָרוּץ.  וְהֶעָרוּץ אָרֹךְ וְרָחָב, וּמִתּוֹכוֹ יָצְאָה מִרְכֶּבֶת-זָהָב, רְתוּמָה לְאַרְבָּעָה סוּסִים שְׁחוֹרִים.  וְיוֹשֵׁב-הַמֶּרְכָּבָה, אֶחָד עֲלוּם-פָּנִים, חָטַף בִּימִינוֹ אֶת קוֹרֵי וּמָשַׁךְ אוֹתָהּ אֶל תּוֹךְ הַמֶּרְכָּבָה פְּנִימָה.  וְהַסּוּסִים הָפְכוּ פְּנֵיהֶם, וַיִּדְהֲרוּ בְּשַׁעַט עַל קַרְקַע-הֶעָרוּץ מַטָּה-מָטָּה, עַד מַעֲמָק שֶׁמִּמֶּנּוּ רָאֲתָה קוֹרֵי אֶת הַכּוֹכָבִים וְאֶת הַשֶּׁמֶשׁ בְּבַת-אַחַת.  וְקוֹרֵי אֲשֶׁר יָד אַדִּירָה מַחֲזִיקָה בָּהּ, צָעֲקָה צְעָקָה גְדוֹלָה וְנוֹרָאָה.  אַךְ עֲרוּץ-הָאֲדָמָה נֵסְגַּר מִמַּעַל לָהּ, וְהַכּוֹכָבִים וְהַשֶּׁמֶשׁ נֶעֶלְמוּ מֵעֵינֶיהָ, וְלֹא נִמְצָא לָהּ מוֹשִׁיעַ.  קוֹל צַעֲקַת-הַיַּלְדָּה הִדְהֵד וְהִתְגַּלְגֵּל לְמֵרָחוֹק.  שָׁמְעָה אִמָּהּ וַתִּתְחַלְחָל.  חִישׁ זִנְּקָה אֶל הַמָּקוֹם אֲשֶׁר מִשָּׁם עָלָה הַקּוֹל, אַךְ לֹא מָצְאָה מְאוּמָה, בִּלְתִּי אִם אָחוּ שַׁאֲנָן, עָשִׁיר בִּפְרָחִים.
דֵּימֶטֶר מְבַקֶּשֶׁת אֶת בִּתָּהּ	וַתֵּצֵא דֵימֶטֶר, הָאֵם הָאֻמְלָלָה, לָנוּד עַל פְּנֵי הָעוֹלָם, בַּקֵּשׁ וְחַפֵּשׂ אֶת בִּתָּהּ.  וַתָּבוֹא אֶל אֶנָה אֲשֶׁר בְּסִיצִילְיָה, אֶל אַטִּיק אֲשֶׁר בְּקוֹלוֹנוֹס, אֶל הֶרְמִיאוֹנֵי, אֶל אִי-כְרֵתִים, אֶל סְבִיבוֹת פִּיזָה וְלֶרְנָה, אֶל אַרְקַדְיָה, וְאֶל נִיסָה אֲשֶׁר בְּבוֹאֶטְיָה – אַךְ בְּשׁוּם אֶרֶץ וָאִי וַחֲצִי-אִי לֹא מָצְאָה אֶת עִקְּבוֹת בִּתָּהּ.
דֵּימֶטֶר מִתְחַפֶּשֶׂת כְּאִשָׁה עֲנִיָּה, וּבְנוֹת הַמֶּלֶךְ קֶלֶאוֹס מַכְנִיסוֹת אוֹתָהּ אֶל בֵּיתָן	וַתָּשָׁב דֵּימֶטֶר אֶל אֶלֶאוּסִיס, הַמָּקוֹם אֲשֶׁר שָׁם נֶעֶלְמָה קוֹרֵי לָרִאשׁוֹנָה.  וַתִּתְחַפֵּשׂ כְּאִשָּׁה עֲנִיָּה, חַסְרַת-בַּיִת, הַמְבַקֶּשֶׁת עֲבוֹדָה כְּכֹל אֲשֶׁר תִּמְצָא יָדָהּ.  וַתִּפְגֹּשׁ בַּשָּׂדֶה אֶת יַמְבֵּי, הַצְּעִירָה בִּבְנוֹת הַמֶּלֶךְ קֶלֶאוֹס; וְיַמְבֵּי צוֹלַעַת מִלֵּדָה, כִּי אַחַת מֵרַגְלֶיהָ קְצָרָה וְאַחַת אֲרֻכָּה, אַךְ רַב כֹּחָהּ בַּחֲרוּזֵי-שִׁיר.  וַתִּשְׁאַל יַמְבֵּי: "אֵי-מִזֶּה בָּאת, הָאִשָּׁה?" וַתֹּאמֶר דֵּימֶטֶר: "מֵחוֹף-הַיָּם.  שׁוֹדְדֵי-יָם גְּזָלוּנִי מֵעַמִּי וּמִשְׁפַּחְתִּי, וְאָמְרוּ לִמְכּוֹר אוֹתִי לְשִׁפְחָה בַּמֶּרְחַקִּים.  וַיְהִי בְּעָגְנָם אֵצֶל חוֹף הָאָרֶץ הַזֹּאת לְהִצְטַיֵּד בְּמֵי-שְׁתִיָּה, וּלְהִתְעַלֵּל בַּנָּשִׁים הַשְּׁבוּיוֹת בַּלַּיְלָה לְאוֹר-מְדוּרָה, וָאֶבְרַח מֵהֶם; וְעַתָּה אֲנִי מְהַלֶּכֶת פֹּה, רְעֵבָה וְאֵין-בַּיִת, וְרַק שִׂמְלָתִי לְעוֹרִי".  וַתֹּאמֶר יַמְבֵּי: "אֶקְרָא לְאַחְיוֹתַי הַגְּדוֹלוֹת.  הִנֵּה הֵן שׁוֹאֲבוֹת מַיִם מִבְּאֵר תַּחַת עֵץ-זַיִת אֲשֶׁר בִּפְאַת-הַשָּׂדֶה.  אוּלַי תֵּדַעְנָה עֵצָה".  וַתִּקְרָא לְאַחְיוֹתֶיהָ, בְּנוֹת-הַמֶּלֶךְ; וְהֵן יָפוֹת כָּאֵלוֹת, וְטוּב-לִבָּן כְּיָפְיָן, וּשְׁמוֹתֵיהֶן: קַלִּיתּוֹאֵי, קַלִּידִיקֵי, קְלֵסִידִיקֵי וְדֶמוֹ.  וְדֵימֶטֶר סִפְּרָה לָהֶן אֶת סִפּוּר-תְּלָאוֹתֶיהָ הַבָּדוּי.  וַתֹּאמֶר קַלִּיתּוֹאֵי, הַבְּכוֹרָה בַבָּנוֹת: "הִנֵּה, נוֹלַד לְאָבִינוּ וְאִמֵּנוּ בֶּן-זְקוּנִים, וְאִמֵּנוּ מֶטַנֵּירָה מְבַקֶּשֶׁת אוֹמֶנֶת אֲשֶׁר תְּגַדֵּל אֶת הַיָּלֶד.  כִּי בּוֹבּוֹ הַזְּקֵנָה, אֲשֶׁר גִּדְּלָה אֶת כֻּלָּנוּ, מָעֲטוּ כֹּחותֶיהָ לַעֲבוֹדָה.  אוּלַי תֵּרָצִי לִפְנֵי אִמֵּנוּ, וְתִמְצְאִי מָנוֹחַ בְּבֵיתֵנוּ".
דֵּימֶטֶר בְּתוֹרַת אוֹמֶנֶת	וַתֵּלֶךְ דֵּימֶטֶר עִם הַנְּעָרוֹת אֶל בֵּית-הַמֶּלֶךְ.  וַתִּשָּׂא דֵימֶטֶר חֵן בְּעֵינֵי הַמַּלְכָּה, מֶטַנֵּירָה בַּת אַמְפִּיקְטִיאוֹן, אֵשֶׁת קֶלֶאוֹס.  וַתַּפְקֵד הַמַּלְכָּה בִּידֵי הָאִשָּׁה הַזָּרָה אֶת בְּנָהּ הַקָּטָן, אֶת דֵּימוֹפוֹאוֹן, וַתֹּאמַר: "שְׂכָרֵךְ יִהְיֶה הַרְבֵּה מְאֹד אִם תְּגַדְּלִי אֶת הַיֶּלֶד עַד לִימֵי-עֲלוּמָיו בְּטוֹבָה".  וַתַּעַן הָאֵלָה: "אֵינֶנִּי נִבְעֶרֶת מֵהִלְכוֹת-גִּדּוּל, וּקְסָמִים יֵשׁ בְּיָדִי לִשְׁמוֹר יַלְדֵי-טִפּוּחַי מִכָּל רָע".
הַצְּעִירָה יַמְבֵּי וְהַיְשִׁישָׁה בּוֹבּוֹ מְנַסּוֹת לְשַׂמֵּחַ אֶת דֵּימֶטֶר	וְהַיֶּלֶד דֵּימוֹפוֹאוֹן, בִּהְיוֹתוֹ נָתוּן בְּחֵיק-הָאֵלָה וּמִתְבַּשֵּׂם מֵרֵיחַ-אַפֶּיהָ, גָּדַל לְעֹז וְתִפְאֶרֶת כְּאֶחָד מִבְּנֵי-הָאֵלִים.  וַתִּשְׂמַח הַמַּלְכָּה עַל הָאוֹמֶנֶת הַחֲדָשָׁה.  וְיַמְבֵּי, צְעִירַת בְּנוֹת הַמֶּלֶךְ, וְהָאוֹמֶנֶת הַזְּקֵנָה בּוֹבּוֹ, בִּרְאוֹתָן כִּי הָאִשָּׁה-הָאוֹמֶנֶת הַחֲדָשָׁה תָּמִיד עֲצוּבָה, חָבְרוּ יַחַד בְּמִזְמוֹרֵי-חָרוּז עַלִּיזִים וּבְתַעֲלוּלֵי-מִשְׂחָק לְהַעֲלוֹת בַּת-צְחוֹק עַל פָּנֶיהָ.  פַּעַם שִׂחֲקָה בּוֹבּוֹ הַיְשִׁישָׁה שֶׁהִיא הָרָה, וְהִנֵה הִיא מִתְפַּתֶּלֶת בְּצִירֵי-לֵדָה, וּמִתַּחַת לְשִׂמְלָתָהּ יָצְאָה יַמְבֵּי; רֶגַע יִבְּבָה יַמְבֵּי כְתִינֹקֶת אַךְ יֻלָּדָה, וּמִיָּד יָצְאָה בְּרִקּוּד צוֹלֵעַ, וְהִיא מְזַמֶּרֶת שִׁיר שֶׁל נִבּוּל-פֶּה – וַתְּחַיֵּךְ הָאֵלָה.  אָמְרָה בּוֹבּוֹ: "הִנֵּה, סוֹף-סוֹף חִיַּכְתְּ.  שְׁתִי כּוֹס-יַיִן, וְיִיטַב לִבֵּךְ".  וַתַּגֶּשׁ לָהּ כּוֹס-יָיִן. אַךְ דֵּימֶטֶר, בְּזָכְרָהּ אֶת יַלְדָּתָהּ קוֹרֵי אֲשֶׁר אָבְדָה לָהּ, מֵאֲנָה שְׁתוֹת מִן הַיָּיִן.  וַתָּכֶן לָהּ בּוֹבּוֹ מִשְׁרַת-שְׂעוֹרִים מְתֻבֶּלֶת בְּמֶנְתָּה.  וַתֵּשְׁתְּ דֵּימֶטֶר מִן הַמִּשְׁרָה.
בְּנֵי הַמֶּלֶךְ קֶלֶאוֹס	
וּלְבֶן-הַזְּקוּנִים דֵּימוֹפוֹאוֹן אַרְבָּעָה אַחִים גְּדוֹלִים, טְרִיפְּטוֹלֶמוֹס, אֶבְמוֹפּוֹלוֹס, אֵיבּוּלֵיאוֹס וְאַבַּס.  וַיְהִי טְרִיפְּטוֹלֶמוֹס רוֹעֵה-הֶבָּקָר אֲשֶׁר לַמֶּלֶךְ, אֶבְמוֹפּוֹלוֹס רוֹעֵה-הַצֹּאן, וְאֵיבּוּלֵיאוֹס רוֹעֵה-הַחֲזִירִים; וְאַבַּס יוֹשֵׁב בַּבַּיִת כִּי עוֹדֶנּוּ נָעַר.  וַיַּרְא אַבַּס אֶת דֵּימֶטֶר בִּשְׁתוֹתָהּ מִמִּשְׁרַת-הַשְּׂעוֹרִים, וַיֹּאמֶר לָהּ: "אָכֵן, בְּתַאַוְתָנוּת יְתֵרָה תִשְׁתִּי".  וַתִּתֶּן בּוֹ הָאֵלָה עֵינֶיהָ, וַיֵּהָפֵךְ לִלְטָאָה; וַתִּבְרַח הַלְּטָאָה הַחוּצָה וַתֶּחְמַק בֵּין סִדְקֵי-סְלָעִים.  וַתִּצְטַעֵר דֵּימֶטֶר עַל הַמַּעֲשֶׂה אֲשֶׁר עָשְׂתָה, וַתֹּאמֶר בְּלִבָּהּ: "אֵיטִיב כִּפְלַיִם עִם בֶּן-הַזְּקוּנִים אֲשֶׁר לַמֶּלֶךְ, תַּחַת אֲשֶׁר הֲרֵעוֹתִי לַבֵּן הַגָּדוֹל מִמֶּנּוּ".
טְרִיפּטוֹלֶמוֹס הַבְּכוֹר מְסַפֵּר עֲלִילוֹת לְדֵימֶטֶר	
וּטְרִיפְּטוֹלֶמוֹס, בְּכוֹר בֵּית-הַמֶּלֶךְ, הַמְמֻנֶּה עַל הַבָּקָר, אַף הוּא הִכִּיר בְּחִין-מַעֲלַת הָאִשָּׁה הַזָּרָה; וּבִרְאוֹתוֹ כִּי אֵין רוּחַ-עַצְבוּת סָרָה מֵעָלֶיהָ, נָתַן דַּעְתּוֹ לְהַנּוֹתָהּ בַּעֲלִילוֹת אֲשֶׁר קָרוּ אוֹתוֹ וְאֶת אֶחָיו, רוֹעֵה-הַצֹּאן וְרוֹעֵה הַחֲזִירִים, בַּשָּׂדֶה, וַיְסַפֵּר לָהּ עַל תִּגְרוֹת-יָד עִם גּוֹנְבֵי-בְּהֵמוֹת, וְעַל קְרָבוֹת עִם לַהֲקוֹת-זְאֵבִים, וְעַל נְדוּדִים לְבַקֵּשׁ מִרְעֶה בַּמֶּרְחַקִּים בִּשְׁנַת חֲרוֹב דִּשְׁאֵי-הָאָרֶץ בְּשָׁרָב מְמֻשָּׁךְ.  וַיְהִי אַחַד-סִפּוּרָיו: "פַּעַם, בִּהְיוֹת אָחִי אֵיבּוּלֵיאוֹס בָּאָחוּ עִם חֲזִירָיו לְעֵת-בֹּקֶר, וַתִּבָּקַע פִּתְאֹם הָאֲדָמָה בְּקִיעָה רַבָּה – עָרוּץ אֲשֶׁר סִדֵּק אֶת כָּל שְׂדֵה-הַמִּרְעֶה, וְנִמְשַׁךְ אֶל תּוֹך גֵּיא-הֶהָרִים מֵעֵבֶר לוֹ.  וְעֵדֶר אֶחָד מֵעֶדְרֵי-הַחֲזִירִים נִבְלַע בִּקְצֵה-הֶעָרוּץ; וּפִי הָאֲדָמָה אֲשֶׁר בְּרַעַשׁ נִפְתַּח, נִסְגַּר בִּדְמָמָה, וְהָאָחוּ דוֹשֵׁא כְּבַתְּחִלָּה.  בֹּקֶר מוּזָר הָיָה זֶה, כִּי הַשֶּׁמֶשׁ נֶחְפַּז לָצֵאת בִּמְלֹא-אִשּׁוֹ בְּעוֹד אַחֲרוֹנֵי-הַכּוֹכָבִים בַּשָּׁמַיִם.  כִּמְעַט לֹא הִנִּיחַ מָקוֹם לְאֵאוֹס, אֵלַת-הַשַּׁחַר, לְשַׂחֵק בְּרִקְמוֹתֶיהָ סָגֹל וּוָרֹד וְכַרְכֹּם".
וַתִּשְׁתָּאֶה דֵימֶטֶר עַל הַמַּעֲשֶׂה הַזֶּה.  לִבָּהּ אָמַר לָהּ כִּי הִבָּלַע עֵדֶר-הַחֲזִירִים אֲשֶׁר לַמֶּלֶךְ קֶלֶאוֹס קַשֶּׁר יִתְקַשֶּׁר עִם הֵעָלֵם בִּתָּהּ.  אַךְ דָּבָר בָּרוּר לֹא יָדָעָה.  וַתָּחֶל לָצאֵת לַיְלָה-לַיְלָה בָּאַשְׁמֹרֶת הָאַחֲרוֹנָה, בִּהְיוֹת כָּל אַנְשֵׁי-הַבַּיִת יְשֵׁנִים, אֶל סְבִיבוֹת הָאָחוּ וּשְׂפַת-הַבִּצָּה אֲשֶׁר חֲזִירֵי-הַמֶּלֶךְ רוֹעִים שָׁם, וְאֶל גֵּיא-הֶהָרִים מֵעֵבֶר לָאָחוּ; וּבְיָדֶיהָ שְׁנֵי לַפִּידֵי-אֹרֶן לְהָאִיר דַּרְכָּה וְחִפּוּשֶׂיהָ.
דֵּימֶטֶר וְהֶקַּטֵּי נִפְגָּשׁוֹת	וּפַעַם בַּהֲלִיכָתָהּ לַיְלָה עִם שְׁנֵי לַפִּידֶיהָ הַדּוֹלְקִים, פָּגְשָׁה בַּגַּיְא אֶת הֶקַּטֵּי, אֵם-הַכְּשָׁפִים, אֲשֶׁר גַּם אֵלִים חַתִּים מִפּנֵי קְסָמֶיהָ; וַתְּסַפֵּר דֵּימֶטֶר לְהֶקַּטֵּי אֶת עָקַת לְבָבָהּ – דְּבַר הֵעָלֵם קוֹרֶי בִּתָּהּ, וְעַל-דְּבַר הָאֲדָמָה אֲשֶׁר פָּצְתָה אֶת פִּיהָ וּבָלְעָה מֵחֲזִירֵי הַמֶּלֶךְ קֶלֶאוֹס, וַתַּעַן הֶקַּטֵי: "וַאֲנִי שָׁמַעְתִּי אָז אֶת שַׁוְעַת קוֹרֵי בְּהִלָּקְחָהּ, אַף הִרְגַּשְׁתִּי כִּי הֶלְיוֹס אֵל-הַשֶּׁמֶשׁ מֵאִיץ בְּסוּסָיו-אֵשׁ לָצֵאת מֵעַל פְּנֵי-הָאֲדָמָה בְּטֶרֶם הֵעָלֵם כּוֹכָבִים, כְּאִלּוּ סַקְרָנִי הוּא לִרְאוֹת אֶת הַנַּעֲשֶׂה.  הֶלְיוֹס רָאָה, וְהוּא יוֹדֵעַ, אֵת אֲשֶׁר קָרָה בַּבֹּקֶר הַהוּא".
וַתָּטֹסְנָה שְׁתֵּי הָאֵלוֹת, בְּכֹחַ קִסְמֵי הֶקַּטֵּי, אֶל אֲחוֹרֵי-הָרָקִיעַ צָפוֹנָה-מִזְרָחָה אֲשֶׁר מִשָּׁם יֶאֱתֶה הֶלְיוֹס לָצֵאת וּלְהָאִיר לָאָרֶץ, וַתַּעְצֹרְנָה אֶת מִרְכֶּבֶת-הָאֵשׁ וְאֶת סוּסֵי-הָאֵשׁ אֲשֶׁר לְהֶלְיוֹס. וַתַּשְׁבַּע הֶקַּטֵּי אֶת הֶלְיוֹס לֵאמֹר: "לֹא תֵצֵא עִם רִכְבְּךָ לְמַלְאֲכוּת-יוֹמְךָ, עַד אִם הִגַּדְתָּ אֶת אֲשֶׁר יָדָעְתָּ: מִי הוּא זֶה אֲשֶׁר לָקַח אֶת קוֹרֵי, וּבִרְשׁוּת מִי לְקָחָהּ?"
הֶלְיוֹס מְגַלֶּה אֶת הַסּוֹד	וַיֹּאמֶר הֶלְיוֹס: "הָדֶס, מֶלֶךְ-שְׁאוֹל, הוּא אֲשֶׁר פִּתָּה אֶת קוֹרֵי לָבוֹא אֶל מְקוֹם-אֲסוֹנָהּ עַל יְדֵי פֶּרַח-פְּלָאִים, וַיְבַקַּע אֶת פְּנֵי-הָאֲדָמָה, וַיָּבוֹא בְּסוּסָיו הַשְּׁחוֹרִים וַיַּחְטוֹף אוֹתָהּ לִהְיוֹת לוֹ לְמַלְכָּה בְּתַחְתִּיּוֹת; וּבִרְשׁוּת זֶאוּס הוֹרִיד אֶת הַנַּעֲרָה אֶל מַמְלַכְתּוֹ, כִּי בְּלֹא רְשׁוּת מֵעִם זֶאוּס אָבִיהָ, לֹא הָיָה מֵעֵז לַעֲשׂוֹת כֵּן". 
וְדֵימֶטֶר, אַחֲרֵי אֲשֶׁר נוֹדַע לָהּ הַסּוֹד, שָׁבָה אֶל בֵּית-הַמֶּלֶךְ בְּטֶרֶם שַׁחַר, וּבְלִבָּהּ תַּבְעֵרַת-זַעַם עַל זֶאוּס, אֲשֶׁר הֶגְלָה אֶת יַלְדָּתָה אֶל שְׁאוֹל-תַּחְתִּיּוֹת, וְאֶת פִּי אֵם-הַיַּלְדָּה לֹא שָׁאָל.  וַתֹּאמֶר אֶל נַפְשָׁהּ: "אֶגְמוֹל חֶסֶד אַךְ אֶחָד עִם דֵּימוֹפוֹאוֹן, קְטֹן בְּנֵי-הַמֶּלֶךְ, אַחַר אֶנְקֹּם נִקְמָתִי מִזֶּאוּס, וְאַכְרִיחֵהוּ לְהָשִׁיב לִי אֶת יַלְדָּתִי".
הָאוֹמֶנֶת-הָאֵלָה הוֹגָה דָבָר טוֹב לַיֶּלֶד, וְהָאֵם מְקַלְקֶלֶת
הִתְגַּלּוּת הָאֵלָה	וּבָעֶרֶב הַהוּא, לָקְחָה אֶת דֵּימוֹפוֹאוֹן הַקָּטָן אֶל חֶדֶר-לִפְנִים-מֵחֶדֶר, מָרְחָה אֶת גּוּפוֹ בּאַמְבְּרוֹסְיָה, וַתַּחֲזִיקֵהוּ מֵעַל אֵשׁ-אָח פְּתוּחָה, חָשׂוֹף אוֹתוֹ לְכֹחַ-הַלֶּהָבוֹת.  כֵּן עָשְׂתָה שְׁלֹשָה עֲרָבִים בָּזֶה אַחַר זֶה.  וַיְהִי בָּעֶרֶב הַשְּׁלִישִׁי וַתִּכָּנֵס הַמַּלְכָּה מֶטַנֵּירָה, אֵם-הַיֶּלֶד, אֶל הַחֶדֶר הַפְּנִימִי, וַתֵּרֶא אֶת בְּנָהּ מָחֳזָק עָרֹם בְּיַד-אוֹמַנְתּוֹ, וְהוּא לְפוּף לַהֲבוֹת אֵשׁ-הָאָח.  וַתִּצְעַק מָרוֹת: "דֵּימוֹפוֹאוֹן תִּינוֹקִי! הָאִשָּׁה הַזָּרָה שׂוֹרֶפֶת אוֹתְךָ חַי!  אֲבוֹי לְאִמֶּךָ!"  וַתַּחְטוֹף אֶת הַיֶּלֶד מִידֵי הָאוֹמֶנֶת לְהוֹצִיאוֹ מִן הָאֵשׁ.  וַתֹּאמֶר דֵּימֶטֶר: "בִּפְתַיּוּת עָשִׂית, מַלְכָּה, וּמִבְּנֵךְ מָנַעַתְּ טוֹבָה.  אָמַרְתִּי לִשְׂרוֹף מִגּוּף-יַלְדֵּךְ אֶת הַתְּמוּתָה, וּלְהַנְחִילוֹ חַיֵּי-עוֹלָם; לוּ עָשִׂיתִי כֵּן עֶשְׂרִים וּשְׁלֹשָׁה עֲרָבִים רְצוּפִים, כִּי אָז הָיָה דֵימוֹפוֹאוֹן חַי לִנְצָחִים כְּאַחַד-הָאֵלִים, וְאַתְּ שִׁסַּעַתְּ מְלַאכְתִּי וְקִלְקַלְתְּ עֲצָתִי".  וַתִּתְגַּל הָאֵלָה דֵימֶטֶר לִפְנֵי הַמַּלְכָּה מֶטַנֵּירָה בְּכָל הוֹד-תִּפְאַרְתָּהּ: זֵר-שִׁבֳּלִים לְמִצְחָהּ, זִיו-גּוּפָהּ חוֹדֵר בְּעַד רִקְמוֹת-חֲלוּקָהּ וּמֵאִיר עַל סְבִיבוֹתֶיהָ, וּמִן הָרְקָמוֹת נוֹדֵף בֹּשֶׂם כְּרֵיחַ שְׂדוֹת-בָּר, וּכְנֹגַהּ-בְּרָקִים גּוֹלְשׁוֹת שַׂעֲרוֹת-רֹאשָׁהּ זָהָב עַל עָרְפָּהּ.  וַתִּתְחַלְחַל הַמַּלְכָּה וַתִּתְעַלֵּף, שָׁמוֹט אֶת הַיֶּלֶד מִיָּדֶיהָ עַל הָרִצְפָה.  לְקוֹל בְּכִי-הַיֶּלֶד בָּאוּ אַחְיוֹתָיו, הֱרִימוּהוּ, סָכוּהוּ בְּשֶׁמֶן, נִסּוּ לְנַחֲמוֹ בִּזְמִירוֹת וּבְמֵי-דְבַשׁ, אַךְ הוּא הוֹסִיף לִבְכּוֹת, עַד אֲשֶׁר הִתְנַמְנֵם.  וְאֶת הָאֵלָה לֹא רָאוּ הַנְּעָרוֹת, כִּי אִפְּלָה דֵימֶטֶר אֶת עֵינֵיהֶן לְבַל תִּרְאֶינָה אוֹתָהּ.  וַיְבַקְשׁוּ אֶת אוֹמֶנֶת-הַיֶּלֶד בְּכָל הַבַּיִת, וְלֹא מְצָאוּהָ.  וְעַל הַמַּלְכָּה הִפִּילָה הָאֵלָה תַּרְדֵּמָה עֲמֻקָּה.  וַתַּשְׁכֵּבְנָה אוֹתָה בְּנוֹתֶיהָ בַּמִּטָּה אֲשֶׁר בֶּחָדֶר.
וַיְהִי בַבֹּקֶר, וַתִּקְרֶאנָה הַבָּנוֹת לַמֶּלֶךְ אֲבִיהֶן, וַיָּבוֹא  הֶחָדְרָה. וַתְּסַפֵּרְנָה לוֹ אֶת קוֹרוֹת-הַלַּיְלָה: כִּי מָצְאוּ אֶת הַיֶּלֶד בּוֹכֶה, וְהָאֵם בְּתַרְדֵּמַת-עִלָּפוֹן, וְהָאוֹמֶנֶת אֵינֶנָּה.  וְהַמֶּלֶךְ לֹא רָאָה אֶת הָאֵלָה, כִּי אֻפְּלָה מִמֶּנּוּ.  אָז תִּתְעוֹרֵר מֶטַנֵּירָה מִתַּרְדֵּמָתָהּ, וַתֵּרֶא אֶת הָאֵלָה בַּהֲדָרָהּ, וַתָּקָם מֵעַל הַמִּטָּה וַתִּשְׁתַּחֲוֶה לָהּ.  וַתִּפָּקַחְנָה עֵינֵי הַמֶּלֶךְ וְעֵינֵי בְנוֹתָיו לִרְאוֹת אֶת דֵּימֶטֶר בְּתִפְאֶרֶת אֱלֹהוּתהּ, וַיִּשְׁתַּחֲווּ לָהּ גַּם הֵמָּה.
וַתְּלַמֵּד דֵּימֶטֶר לַמֶּלֶךְ קֶלֶאוֹס אֶת הִלְכוֹת-פֻּלְחָנָהּ וּמִסְתּוֹרָיו, וַתְּצַו עָלָיו לִבְנוֹת לָהּ הֵיכָל עַל אַחַת פִּסְגוֹת-הֶהָרִים.  וַתֵּצֵא מִפֶּתַח הַבַּיִת, וַתִּמוֹג לְעֵינֵיהֶם בְּאוֹר-הַיּוֹם כְּזֹהַר נָמֵס בְּאוֹרָה.
בְּנִיַּת הֵיכַל דֵּימֶטֶר	וְהַמֶּלֶך אָסַף כָּל סַתָּת וּבַנַּאי וְנַגָּר מֵעַמּוֹ, וַיָּחוּשׁוּ לִבְנוֹת אֶת הַהֵיכָל, כַּתַּבְנִית אֲשֶׁר צֻוָּה הַמֶּלֶךְ מִפִּי דֵימֶטֶר.   וַתִּתְבָּרֵךְ הַמְּלָאכָה בְיָדָם, כְּמוֹ עֲזָרוּם הָאֵלִים בַּסֵּתֶר, וּמִקֵּץ עֶשְׂרִים יוֹם הָשְׁלַם הַהֵיכָל.
מוֹת דַּימוֹפוֹאוֹן	וּבְיוֹם הָשְׁלֵם הַהֵיכָל, מֵת הַיֶּלֶד דֵּימוֹפוֹאוֹן. כִּי בִקְשׁוּ לוֹ אוֹמֶנֶת חֲדָשָׁה מִנְּשֵׁי-הָאָרֶץ.  אִשָּׁה אַחַר אִשָּׁה נֻסְּתָה וְהָחֳלָפָה, וּבֶן-הַמֶּלֶךְ הַקָּטָן לֹא דָבַק אַף בְּאַחַת מֵהֵנָּה; לֹא אָבָה לְקַבֵּל מִידֵיהֶן אֹכֶל וְטִפּוּל, וְגַם אֵצֶל אִמּוֹ וְאַחְיוֹתָיו לֹא מָצָא תַּנְחוּמִים, אַחֲרֵי אֲשֶׁר שָׁכַב בְּחֵיק-הָאֵלָה וְיָדַע אֶת מַגַּע-אֶצְבְּעוֹתֶיהָ.  וַיִּרְזֶה, וַיֶּחֱלַשׁ, וַיִּגְוָע. 
תְּלוּנַת הַמֶּלֶךְ לִפְנֵי הָאֵלָה
נֶחָמָה פֻּרְתָּא	
וַיָּבוֹא הַמֶּלֶךְ אֶל הֵיכַל-דֵּימֶטֶר, וַיִּשָּׂא קוֹל תְּלוּנָה וּנְהִי, לֵאמֹר: "דֵּימֶטֶר, אֵלָה עֲנוּדַת זֵר-הַשִּׁיבֳּלִים, הַאִם לֹא נָהַגְנוּ בָּךְ כָּבוֹד, אֲנִי וְאִשְׁתִּי וּבְנוֹתַי, בִּהְיוֹתֵךְ מְשָׁרֶתֶת בְּבֵיתֵנוּ, וַאֲנַחְנוּ בִּבְלִי דַעַת כִּי אַתְּ אֵלָה?  לָמָּה שִׁכַּלְתְּ אוֹתִי זֶה פַּעֲמַיִם? אֶת אַבַּס הַנַּעַר לָקַחַתְּ, וְהִנֵּה הֵסַבְתְּ גַם אֶת מוֹת דֵּימוֹפוֹאוֹן הַקָּטָן.  אֻמְלָל אֲנִי מֵאָבוֹת!"
וַתּוֹפַע עָלָיו הָאֵלָה בִּנְהָרָה, וַתַּעַן וַתֹּאמֶר לוֹ: "קֶלֶאוֹס הַמֶּלֶךְ, לֹא עִוַּלְתַּנִי וְלֹא זַדְתָּ נֶגְדִּי, לֹא אַתָּה וְלֹא בְּנֵי-בֵיתֶךָ. אָחוֹת אֲנִי לְצַעַרְךָ, כִּי גַם אֲנִי לִבִּי בוֹכֶה עַל אָבְדַן פְּרִי-בִטְנִי, קוֹרֵי בִּתִּי אֲשֶׁר לֻקְּחָה מִמֶּנִּי.  דַּע, הַנַּעַר אַבַּס הִשְׁמִיעַ דָּבָר לֹא-עָדִין, וַיָּעָף מִלְּפָנַי מַבָּט רַע וַיִּפְגַּע בּוֹ, וַיְשַׁנֵּהוּ, בְּטֶרֶם יָכֹלְתִּי הָשֵׁב מַבָּטִי.  יִשְׂמַח אַבַּס בְּחַיָּיו כַּאֲשֶׁר הוּא.  אֶת דֵּימוֹפוֹאוֹן אָמַרְתִּי לַעֲשׂוֹת חַי-לְעוֹלָם, וּמֶטַנֵּירָה בְּאֶפֶס-תְּבוּנָה הִפְסִיקָה פָּעֳלִי.  אַךְ לֹא יִשְׁבֹּת זֵכֶר דֵּימוֹפוֹאוֹן מִזֶּרַע-אָדָם, כִּי בְנֵי אֶלֶאוּסִיס לְעוֹלָם יַעַרְכוּ טִקְסֵי-מִשְׂחֲקֵי קְרָבוֹת לִכְבוֹדוֹ לַמּוֹעֲדִים אֲשֶׁר אוֹרֵם, עֵקֶב אֲשֶׁר אֲמַנְתִּיו בְּחֵיקִי. וְאַתָּה, קֶלֶאוֹס, הִנָּחֵם בִּשְׁלֹשֶׁת בָּנֶיךָ הַנּוֹתָרִים, אוֹתָם אַגְדִּיל בָּעוֹלָם".
וַיֵּצֵא הַמֶּלֶךְ מֵעִם פְּנֵי הָאֵלָה עָצוּב אַךְ נִרְגָּע.
דֵּימֶטֶר שׁוֹבֶתֶת, וְכָל הַיְקוּם מִתְקַלֵּל	
וְהָאֵלָה לֹא עָזְבָה עוֹד אֶת הֵיכָלָהּ, כִּי אִם הִסְתַּגְּרָה בְתוֹכוֹ, וַתִּתְעַגֵּם עַל בִּתָּה כִּי רָחֲקָה מִמֶּנָּה.  אֶל מְסִבּוֹת-הָאֵלִים בְּאוֹלִימְפּוֹס לֹא בָּאָה, עַל פְּנֵי הַשָּׂדוֹת לֹא טִיְּלָה, אָחוּ וְגִנָּה לֹא פָקָדָה.  וַתָּבֹא מְאֵרָה בָאָרֶץ, וְעֵת-מְצוּקָה לִבְנֵי-אָדָם.  שָׁוְא חָרְשׁוּ חוֹרְשִׁים בַּשְּׁוָרִים; לָרִיק זָרְעוּ זוֹרְעִים, זֶרַע אֲשֶׁר נִזְרַע לֹא צָמָח.  פְּרָחִים לֹא נָשְׂאוּ גִבְעוֹל וְגָבִיעַ.  עֲשָׂבִים קָמֵלוּ; שְׁתִילִים רַכִּים לֹא נִקְלְטוּ, וְעֵצִים בּוֹגְרִים לֹא נָתְנוּ פִּרְיָם.  וַיִּגְוְעוּ בְהֵמוֹת בְּשָׂדֶה וָרֶפֶת וָדִיר, וַעֲשַׁן קָרְבָּנוֹת לֹא עָלָה אֶל הָאֵלִים.  וַיַּחְדְּלוּ רִנָּה וְקוֹל-תּוֹדָה עַל קָצִיר וְעַל בָּצִיר.
וַיִּשְׁלַח זֶאוּס אֶת אִירִיס, אֵלַת-הַקֶּשֶׁת הַמְפֹאֶרֶת בִּגְוָנִים, לִקְרֹא לְדֵימֶטֶר.  מָצְאָה אִירִיס אֶת דֵּימֶטֶר אֲבֵלָה בִשְׁחוֹרִים בְּהֵיכָלָהּ.  וַתִּפְצַר אִירִיס בְּדֵימֶטֶר שֶׁתֵּצֵא מִכְּלִיאַָתָהּ, וְתָבוֹא לִפְנֵי הַשַּׁלִיט בָּאֵלִים לְדַבֵּר אִתּוֹ.  וְלֹא אָבְתָה דֵימֶטֶר שְׁמוֹעַ לָהּ.  וַיִּשְׁלַח זֶאוּס מִשְׁלַחַת-אֵלִים, נוֹשְׂאֵי מַתָּנוֹת יָפוֹת; וַתְּשַׁלְּחֵם דֵּימֶטֶר מֵעַל פָּנֶיהָ, וּמַתְּנוֹתָם אִתָּם, בְּאָמְרָהּ: "לֹא תִתֵּן הָאֲדָמָה כֹּחָהּ וְטוּבָהּ, עַד אִם תּוּשַׁב בִּתִּי אֵלָי".
זֶאוּס שׁוֹלֵחַ שְׁלִיחִים אֶל דֵּימֶטֶר
שִׁיבַת קוֹרֵי אֶל אִמָּהּ – עַל תְּנַאי	וַיִּשְׁלַח זֶאוּס אֶת הַשַּׁגְרִיר הֶרְמֶס, מְסֻנְדַּל-הַכְּנָפַיִם וְנוֹשֵׂא הַשַּׁרְבִיט אֲשֶׁר שְׁנֵי נְחָשִׁים חַיִּים מִתְפַּתְּלִים סְבִיבָיו, לֵאמֹר: "רֵד אֶל טַרְטָרוֹס אֲשֶׁר בִּשְׁאוֹל-תַּחְתִּיּוֹת, וְהַעֲלֵה-הָשֵׁב אֶת הַנַּעֲרָה קוֹרֵי, אֲשֶׁר הָדֶס הֵסֵב שְׁמָהּ פֶּרְסֶפוֹנֵי: אֶל אִמָּהּ דֵּימֶטֶר תְּבִיאֶנָּה.  וְאִם לֹא אָכְלָה הַנַּעֲרָה מְאוּמָה בְּמַמְלֶכֶת-הָדֶס עִם דֵּימֶטֶר תִּשָּׁאֵר; אֲבָל אִם שָׂמָה אֹכֶל-מָה אוֹ מַשְׁקֵה-מָה אֶל פִּיהָ, עִם אִמָּהּ תִּשְׁהֶה עַד מוֹלַד לְבָנָה חֲדָשָׁה, וְאָז אֶל הָדֶס תָּשׁוּב, לִהְיוֹת מַלְכָּה בְּטַרְטָרוֹס וְכָל מְדוֹרֵי-שְׁאוֹל, כִּי כֵן נִגְזָר".
הֶרְמֶס בָּא לְהַעֲלוֹת אֶת קוֹרֵי
הַגַּנָּן אַסְקַלָּפוֹס מַלְשִׁין	וַיִּרְתֹּם הֶרְמֶס מֶרְכָּבָה לִשְׁנֵי פְּתָנִים מְעוֹפְפִים, וַיָּטָס שְׁאוֹלָה.  וַיִּמְצָא אֶת הָדֶס אֲפֵל-הַפָּנִים יוֹשֵׁב עַל כִּסְאוֹ בְּטַרְטָרוֹס, וּפֶרְסֶפוֹנֵי (הִיא קוֹרֵי) יוֹשֶׁבֶת לְצִדּוֹ, וְהִיא כֻלָּהּ תּוּגָה.  וַיֹּאמֶר הֶרְמֶס אֶל הָדֶס: "כֹּה אָמַר אֵלַי זֶאוּס: רֵד אֶל טַרְטָרוֹס וְהָשֵׁב אֶת קוֹרֵי, אֲשֶׁר שְׁמָהּ הוּסַב פֶּרְסֶפוֹנֵי, אֶל נְאוֹת-הָאוֹר וְאֶל דֵּימֶטֶר אִמָּהּ".  וַיֹּאמֶר הָדֶס: "חַס לִי מִמְּרוֹד בְּמִצְוַת אָחִי זֶאוּס, הַשַּׁלִּיט בָּאֵלִים.  קַח אֶת הַנַּעֲרָה.  מַה-כִּי תֵשֵׁב עַל יָדִי, וְכָל מַתְּנוֹתַי, תַּכְשִׁיטֵי זָהָב וַאֲבָנִים יְקָרוֹת, לֹא יִשְׁבּוּ אֶת לִבָּהּ, וְאַף פַּת-לֶחֶם, אוֹ טִפַּת-יַיִן לֹא תִקַּח אֶל פִּיהָ כָּל הַיָּמִים.  רְדִי, בִּתִּי, אֶל מִרְכֶּבֶת הֶרְמֶס, שַׁגְרִיר זֶאוּס, וּסְעִי אִתּוֹ אֶל אַרְצוֹת-הָאוֹר וְאֶל אִמֵּךְ, אֲשֶׁר כֹּה תֶּעְגְּמִי אֵלֶיהָ.  וַתֵּרֶד פֶּרְסֶפוֹנֵי-קוֹרֵי מִכִּסְאָהּ אֶל מִרְכֶּבֶת-הֶרְמֶס, וַתֵּשֶׁב בָּהּ.   וַיּוֹסֶף הֶרְמֶס דַּבֵּר: "עוֹד אָמַר זֶאוּס: אִם לֹא טָעֲמָה בַּת-דֵּימֶטֶר שׁוּם אֹכֶל אוֹ מַשְׁקֶה בְּמַמְלֶכֶת-הָדֶס, עִם אִמָּהּ תִּשָּׁאֵר.  אֲבָל אִם בָּא מְאוּם אֶל פִּיהָ, עִם אִמָּהּ תֵּשֵׁב עַד מוֹלַד לְבָנָה חֲדָשָׁה, אָז תָּשׁוּב אֶל טַרְטָרוֹס, לִהְיוֹת אִשָּׁה לְהָדֶס וּמַלְכַּת כָּל מְדוֹרֵי-שְׁאוֹל".  בַּשָּׁעָה הַהִיא עָמַד שָׁם אֶחַד מִן הַגַּנָּנִים אֲשֶׁר לְהָדֶס, אַסְקַלָּפוֹס שְׁמוֹ. וַיַּעַן אַסְקַלָּפוֹס וַיֹּאמַר: "בְּעֵינַי רָאִיתִי אֶת פֶּרְסֶפוֹנֵי קוֹטֶפֶת רִמּוֹן, פּוֹצַעַת קְלִפָּתוֹ, וְאוֹכֶלֶת שִׁבְעָה גַרְעִינִים מִתּוֹכוֹ".  רָמַז הָדֶס לְאַסְקַלָּפוֹס: "קְפוֹץ אֶל הַמֶּרְכָּבָה".  וַיִּקְפּוֹץ הַגַּנָן אֶל הַמֶּרְכָּבָה, וַיִּסַּע עִם הֶרְמֶס וּפֶרְסֶפוֹנֵי דֶּרֶךְ אֹפֶל-שְׁאוֹל.  וְהַמֶּרְכָּבָה, רְתוּמַת שְׁנֵי הַפְּתָנִים הַמְעוֹפְפִים, הִתְעַלְּתָה אֶל אֲוִיר-הַשָּׁמַיִם, וְטָסָה חִישׁ אֶל אֶלֶאוּסִיס, אֶל פִּסְגַּת-הָהָר אֲשֶׁר שָׁם הֵיכַל-דֵּימֶטֶר.
וַיְהִי כִּרְאוֹת דֵּימֶטֶר אֶת בִּתָּהּ, וַתְּזַנֵּק אֵלֶיהָ, וַתְּחַבְּקֶנָּה, וְהָאֵם וְהַבַּת בָּכוּ בְּגִיל אִשָּׁה עַל צַוְּארֵי רְעוּתָהּ. 
נְאוּם הֶרְמֶס אֶל דֵּימֶטֶר: "הִנֵּה בִּתֵּךְ עַל-יָדֵךְ, וְיָדַעַתְּ כִּי שָׁלוֹם לָהּ.  הָסִירִי, אֵפוֹא, אֶת הַמְּאֵרָה מֵעַל הָאָרֶץ, וְתָשׁוּב הָאֲדָמָה לָתֵת יְבוּלֶיהָ הַטּוֹבִים, וְלֹא יֵעָצְבוּ עוֹד בְּהֵמוֹת וַאֲנָשִׁים וְאֵלִים".  וַתִּשְׁאַל דֵּימֶטֶר: "וְלֹא יָבוֹא עוֹד הָדֶס כְּשׁוֹדֵד לַחְטוֹף אֶת קוֹרֵי שֶׁלִּי?"
וַיָּגֶּד לָהּ הֶרְמֶס אֶת הַתְּנַאי עַל פִּי זֶאוּס, אֲשֶׁר אִם טָעֲמָה הַנַּעֲרָה דְּבַר-אֹכֶל בְּמַמְלֶכֶת-הָדֶס, שׁוֹב תָּשׁוּב אֶל בַּעְלָה עִם הִתְחַדֵּשׁ הַלְּבָנָה.  וַיּוֹסֶף וַיֹּאמַר: "וְהִנֵּה עַד מִשְּׁאוֹל".  וַיַּחֲזֹר אַסְקַלָּפוֹס עַל עֵדוּתוֹ: "גַּנָּן אֲנִי לְהָדֶס, וְרָאִיתִי אֲנִי אֶת הַמַּלְכָּה הַצְּעִירָה קוֹטֶפֶת רִמּוֹן בְּפַרְדֵּס-טַרְטָרוֹס, וְאוֹכֶלֶת שִׁבְעָה מִגַּרְעִינָיו". 
אַסְקַלָפוֹס נֶעֱנָש; וְדֵימֶטֶר עוֹמֶדֶת בִּמְרִי-רוּחָהּ	
נָתְנָה דֵימֶטֶר עֵינֶיהָ בְּאַסְקַלָּפוֹס, וַיְהִי לְיַנְשׁוּף קְצַר-אָזְנַיִם, וַיֵּדֶא הַיַּנְשׁוּף לְבַקֵּשׁ נְקִיק-סְלָעִים לְמִסְתּוֹר מֵאוֹר-יוֹם.  וַיְהִי דְּבַר דֵּימֶטֶר אֶל הֶרְמֶס לֵאמֹר: "אִם נִגְזַר עַל בִּתִּי לָשׁוּב אֶל מְעוֹן-תַּחְתִּיּוֹת, תַּעֲמוֹד הַמְּאֵרָה עַל הָאָרֶץ וְתִגְדַּל עוֹד, עַד יִגְוְעוּ בְהֵמָה וְאָדָם מִכָּפָן, וְדִיאֹונִיסוֹס וְתַלְמִידָיו יִצְמְאוּ אֶל דַּם-עֲנָבִים – וָאָיִן, כִּי יוֹבִישׁוּ כְרָמִים".
וַיָּבֵא הֶרְמֶס אֶת דְּבַר-דֵימֶטֶר לִפְנֵי זֶאוּס. אָז שָׁלַח הַשַּׁלִּיט בָּאֵלִים אֶת אִמּוֹ, אֶת רֵיעָה, אֲשֶׁר הִיא גַם אֵם-דֵּימֶטֶר, וַיָּשֶׂם בְּפִיהָ הַצָּעַת-פְּשָׁרָה.
רֵיעָה אֵם-הָאֵלִים, בְּדִבְרֵי-פִיוּס, וְדֵימֶטֶר נַעֲנֵית לָהּ	
וַתֵּרֶד רֵיעָה אֶל דֵּימֶטֶר, וַתֹּאמֶר לָהּ: "כֹּה אָמַר זֶאוּס: עֵקֶב אֲשֶׁר אָכְלָה קוֹרֵי מִגַּרְעִינֵי-הַרִמּוֹן בְּטַרְטָרוֹס, תִּמְלֹךְ מַלְכָּה לְיַד הָדֶס – אֲבָל רַק לִשְׁלֹשֶׁת יַרְחֵי-שָׁנָה; וּמַרְבִּית-הַשָּׁנָה, תִּשְׁעָה יְרָחִים, תִּהְיֶה עִם אִמָּהּ".  וַתּוֹסֶף רֵיעָה וַתְּדַבֵּר עַל לֵב בִּתָּהּ דֵּימֶטֶר: "אִם לֹא יָשְׁרָה בְעֵינַיךְ דֶּרֶךְ זֶאוּס, אֲשֶׁר נֵאוֹת לָתֵת אֶת קוֹרֵי בִּתֵּךְ לְהָדֶס מִבְּלִי נִשְׁאַלְתְּ, וְאִם עָוַל הָדֶס נֶגְדֵּךְ כִּי חָטַף אֶת בִּתֵּךְ בְּחֹזֶק-יַד – פְּרָחִים וְשִׂיחִים מַה פָּשְׁעוּ, הַחִטָּה, הַשְּׂעוֹרָה וְכָל הַדְּגָנִים מָה הֵרֵעוּ לָךְ, כִּי גָזַרְתְּ עֲלֵיהֶם קְמִילָה וְאַל-נְבֹט?  וְהַצֹּאן וְהַבָּקָר הַתְּמִימִים, אֵיכָה לֹא תְרַחֲמִי אוֹתָם?  פִּתְחִי לִבֵּךְ לְהַצָּעַת זֶאוּס, וְשׁוּבִי-צַוִּי בִּרְכָתֵךְ לְכָל הַחַי וְהַצּוֹמֵחַ".
וַתִּשְׁמַע דֵּימֶטֶר לְקוֹל רֵיעָה, אֵם גְּדוֹלֵי-אֵלִים, וַתְּצַו עַל פְּרָחִים וּדְשָׁאִים – וַיָּנוּבוּ רַעֲנַנִּים.  וְעַל עֵצִים – וַיִּתְּנוּ פִּרְיָם, וְהַחִטָּה וְהַשְּׂעוֹרָה וְהַכֻּסֶּמֶת פָּרְצוּ זָהָב מִן הָאָרֶץ.
וּבַחֹדֶשׁ הַתְּשִׁיעִי שָׁבָה קוֹרֵי אֶל הָדֶס, וַתִּמְלֹךְ עַל יָדוֹ בְּטַרְטָרוֹס; וְשׁוּב הוּעַמּוּ פְּנֵי-הָאֲדָמָה; וּשְׁמָהּ בְּתַחְתִּיּוֹת, כְּאֵשֶׁת הָדֶס, פֶּרְסֶפוֹנֵי, אֲשֶׁר מִתְפָּרֵשׁ: קוֹל-הַשְׁחֵת.  וּמִקֵּץ שְׁלֹשָׁה חֳדָשִׁים תָּשׁוּב-תַּעֲלֶה מִטַּרְטָרוֹס אֶל אוֹר וַאֲוִיר-שָׁמַיִם, וְיַחַד עִם אִמָּהּ תְּטַיֵּל עַל פְּנֵי הָאֲדָמָה, זָרוֹעַ בְּרָכוֹת, פְּרִיחוֹת וִיבוּלֵי גַרְעִין וָפֶרִי, לְשַׂמֵּחַ אֵלִים, בְּנֵי-אָדָם וּבֶהֱמַת-שָׂדֶה.
שְׂכַר טְרִיפְּטוֹלֶמוֹס	
וַתַּגְדֵּל דֵּימֶטֶר אֶת שְׁלֹשֶׁת בְּנֵי הַמֶּלֶךְ קֶלֶאוֹס הַנּוֹתָרִים וַתַּעֲשִׁירֵם.  וְעִם הַבְּכוֹר טְרִיפְּטוֹלֶמוֹס, אֲשֶׁר מִפִּיו לָהּ רֶמֶז רִאשׁוֹן לְאֹרַח הֵעָלֵם קוֹרֵי, הֵיטִיבָה מְאֹד: כִּי לִמְּדַתְהוּ סוֹדוֹת הַעֲמָקַת-חֲרִישׁ וְשִׁפּוּר-זְרָעִים וְהַשְׁבָּחַת עֲצֵי-פֶרִי.   וַתִּתֶּן לוֹ מֶרְכָּבָה רְתוּמַת זוּג נְחָשִׁים, וַיִּסַּע מֵאֶרֶץ לְאֶרֶץ, וַיְהִי מוֹרֶה בַּעֲבוֹדַת שָׂדֶה וְגִנָּה לְעַמִּים רַבִּים.
הַנַּעֲרָה אֲשֶׁר יָפְתָה כְּאַפְרוֹדִיטֵי	 
מַעֲשֶׂה בְּמֶלֶךְ וּמַלְכָּה, שֶׁהָיוּ לָהֶם שָׁלֹשׁ בָּנוֹת.  שְׁתֵּי הַבָּנוֹת הַגְּדוֹלוֹת הָיוּ יָפוֹת עַד-מְאֹד, וְהַשְּׁלִישִׁית  – פְּסִיכֵי שְׁמָהּ – יָפְתָה לְמַעְלָה מִמַּה שֶּׁיָּכוֹל הַפֶּה לְהַגִּיד וּמִמַּה שֶּׁיָּכוֹל הַלֵּב לְהָכִיל. הִתְחִילוּ בְּנֵי-אָדָם עוֹבְדִים אֶת פְּסִיכֵי כַּעֲבוֹד אֵלַת-הַחֲמוּדוֹת, אַפְרוֹדִיטֵי.  יֵשׁ אָמְרוּ כִּי בַת-הַמֶּלֶךְ הַצְּעִירָה הִיא אַפְרוֹדִיטֵי, יְלִידַת קֶצֶף-הַגַּלִּים, בִּכְבוֹדָהּ וּבְעַצְמָהּ, אֲשֶׁר יָרְדָה מֵאוֹלִימְפּוֹס לָדוּר בְּמִשְׁכְּנוֹת-אָדָם; וְיֵשׁ אָמְרוּ כִּי הָאֵלָה אַפְרוֹדִיטֵי לֹא תַגִּיעַ לְיֹפִי כָזֶה: הֵן הִרְבְּתָה אַפְרוֹדִיטֵי לֶאֱהֹב אֵלִים וְגִבּוֹרֵי-אָדָם, וְזֹאת הַנַּעֲרָה תַּמָּה וּטְהוֹרָה, בְּלִי נֶעְכְּרוּ רִגְשׁוֹתֶיהָ.
וַיָּבוֹאוּ בְּנֵי-אָדָם מִקָּרוֹב וּמֵרָחוֹק לַחֲזוֹת בְּפֶלֶא-יָפְיָהּ וּלְהַעֲרִיצָהּ, וּלְהַגִּישׁ לָהּ תְּרוּמוֹת וּמְנָחוֹת וְלָשִׁיר לִכְבוֹדָהּ מִזְמוֹרֵי-תְהִלָה. כְּאַחַת-הָאֵלוֹת עֲבָדוּהָ.
וַתֵּרֶא אַפְרוֹדִיטֵי כִּי תְמִידֶיהָ וּמוּסָפֶיהָ אֵינָם נִתָּנִים בְּעִתָּם וּכְהִלְכָתָם, וְהַשְּׁבִילִים אֶל מִקְדָּשֶׁיהָ מַעֲלִים עֲשָׂבִים וְקוֹצִים – וַתִּרְגַּז מְאֹד.
אֶרוֹס, הַיּוֹרֶה בִּלְבָבוֹת – וַיִתְאָהָבוּ	
וּבָעֵת הַהִיא הִתְהַלֵּךְ לְיַד אַפְרוֹדִיטֵי, וְנִלְוָה אֵלֶיהָ בְּמַסָּעֶיהָ בְּמֶרְכַּבְתָּהּ, הָרְתוּמָה לִשְׁמוֹנֶה יוֹנִים, בֵּן צָעִיר, אֵל-נַעַר, אֶרוֹס שְׁמוֹ, וְלוֹ כְנָפַיִם צַחוֹת אַךְ הֲפַכְפַּכּוֹת בְּגִוּוּנָן, פַּעַם מִצְטַלְהֲבוֹת לְזָהָב וּפַעַם מַאְדִּימוֹת עַד אַרְגָּמָן; אַשְׁפַּת-חִצִּים לְצִדּוֹ, וְקֶשֶׁת-זָהָב עַל זְרוֹעוֹ.  וְכָל נֶפֶשׁ, אִם אֵל וְאִם אֵלָה, אִם אִישׁ וְאִם אְשָּׁה, אֲשֶׁר חֵץ-אֶרוֹס יִפְגָּעֶנָּה, תִּתְאַהֵב בְּנֶפֶשׁ זוּלָתָהּ, עַד אַבֵּד הֶגְיוֹן-שֵׂכֶל וְלֻחֵךְ בְּשַׁלְהֶבֶת-גַּעְגּוּעִים.  לֹא נוֹדַע מִי אָבִיו שֶׁל אֶרוֹס.  בְּאוֹלִימְפּוֹס רֻנַּן כִּי לְהֶרְמֶס הַשַּׁגְרִיר יְלָדַתְהוּ אִמּוֹ.  כּי אָז, בִּהְיוֹתָהּ כְּלוּאָה לְקָלוֹן עִם אָרֶס, אֵל-הַמִּלְחָמָה, תַּחַת רֶשֶׁת הֶפֵיסְטוֹס בַּעְלָהּ, אָמַר הֶרְמֶס מִלָּה בְּשִׁבְחָהּ; וְאַפְרוֹדִיטֵי זָכְרָה זֹאת, וְאַחֲרֵי-כֵן חָנְנָה אֶת הֶרְמֶס לָתֵת לוֹ אֶת דּוֹדֶיהָ.  אֲבָל יוֹדְעֵי-רָזִים בִּבְנֵי-אָדָם אָמְרוּ כִּי אַפְרוֹדִיטֵי רַק אִמְּצָה אוֹתוֹ לְבֵן לָהּ.  וְהוּא בֶאֱמֶת כֹּחַ קַדְמוֹן אֲשֶׁר הָיָה עָלוּם בְּחֵיק-תֹּהוּ בְּטֶרֶם הֱיוֹת כָּל יְקוּם.  וְשָׁם חָתַךְ לָרִאשׁוֹנָה תַּבְנִיּוֹת סְדוּרוֹת וְעוֹרֵר תְּנוּעוֹת הַרְמוֹנִיּוֹת; וּלְבַסּוֹף אַחֲרֵי הִתְגַּלְגְּלוֹ בִּתְמוּרוֹת רֶבּוֹת, הִצְטַמְצֵם בְּזוֹ דְמוּת אֵל-נַעַר, מוֹחֵץ לְבָבוֹת בִּשְׁרִירוּת, מְחוֹלֵל חֶדְווֹת אַהֲבָה וְיִסּוּרֶיהָ, וּמוֹלִיד קְנָאוֹת וּקְרָבוֹת בְּשֶׁל יְפִי-אִשָּׁה.
וַתִּקְרָא אַפְרוֹדִיטֵי לִבְנָהּ, לְאֶרוֹס, וַתֹּאמֶר לוֹ: "הִנֵּה שָׁם הַנַּעֲרָה פְּסִיכֵי, אֲשֶׁר כְּבוֹד-אֵלִים נִתָּן לָהּ.  הֲיִצְדַּק כִּי בַת-אָדָם תֵּעָרֵץ יוֹתֵר מִמֶּנִּי, אֵלַת-הַיֹּפִי?  רֵד, בְּנִי, יְרֵה בָהּ אֶחָד מֵחִצֶּיךָ, וְהִצַּתָּ אֶת לִבָּהּ לְאַהֲבָה אֶת אַחַד-הָרֵיקִים מֵחֶלְאַת הָאָרֶץ, וְתִהְיֶה לְחֶרְפָּה לְהוֹרֶיהָ וּלְעַמָּהּ".
יֹפִי-נַעֲרָה שֶׁהוּא לָהּ לְצָרָה	
וּפְסִיכֵי לֹא רָוְתָה נַחַת מִיָּפְיָה וּכְבוֹדָהּ.  כִּי הִנֵּה אַחְיוֹתֶיהָ הַגְּדוֹלוֹת, אֲשֶׁר מְנָת-יָפְיָן פְּחוּתָה הַרְבֵּה מִשֶּׁלָּהּ, כְּבָר חָזְרוּ אַחֲרֵיהֶן מְלָכִים וַיִּקָּחוּן לְנָשִׁים; וְהִיא, פְּסִיכֵי, בְּשֵׁלָה וּבָגְרָה, וְגוֹאֵל לָהּ אָיִן.  הַעֲרֵץ יַעֲרִיצוּהָ אֲנָשִׁים בְּיִרְאָה, וְאֵין אִישׁ מֵעֵז לַהֲגוֹת כִּי יְאָרְשֶׂנָּה לוֹ לְאִשָּׁה.  וַתֶּעְגַּם רוֹחָהּ בְּקִרְבָּהּ, וַתִּשְׂנָא אֶת יָפְיָהּ, הַנַּעֲרָץ עַל יְדֵי כֹּל.  וַתִּסָּגֵר בְּחַדְרָהּ, וְלֹא אָבְתָה לִרְאוֹת פְּנֵי מְכַבְּדִים, וּבְנִשְׁפֵי-רִקּוּד לֹא עָלֵזָה. אַף גּוּפָהּ רָזָה וַיֶחֱלָשׁ.
וְאֶרוֹס, בִּדְבַר-אִמּוֹ, עָף וַיֵּרֶד אָרְצָה, לִנְטוֹעַ בְּלֵב פְּסִיכֵי חֵץ, לְמַעַן תִּתְאַהֵב בְּאִישׁ רֵיק וְכָעוּר, בְּזוּי-אָדָם.  וַיְהִי כִּרְאוֹת אֶרוֹס אֶת הֲדַר-יְפִי פְּסִיכֵי, וַיִּשְׁתּוֹמֵם, כִּי אִשָּׁה יָפָה כָזֹאת לֹא רָאָה  מֵעוֹדוֹ. וּמִבְּלי-מֵשִׂים נִנְעַץ הַחֵץ, אֲשֶׁר הֵכִין לַנַּעֲרָה, בִּבְשָׂרוֹ הוּא, וַיִּכָּוֶה בְּשַׁלְהֶבֶת-חִצּוֹ שֶׁלּוֹ, וַיֶּאֶהַב אֶת פְּסִיכֵי עַד כְּלוֹת-הַנָּפֶשׁ.  וּפְסִיכֵי לֹא יָדָעָה.
הַדָּבָר אֲשֶׁר לְאַפּוֹלוֹן	
וְהַמֶּלֶךְ, אֲבִי-פְסִיכֵי, בִּרְאוֹתוֹ אֶת יְגוֹן הַנַּעֲרָה וּרְזוֹנָה, נִבְהַל מְאֹד.  וַיֵּלַךְ אֶל דְּבִיר-אַפּוֹלוֹן אֲשֶׁר בְּמִלֶּטוֹס, וְאַחֲרֵי הַקְרִיב קָרְבָּנוֹת וְהִתְפַּלֵל כַּדָּת, שָׁאַל בְּאַפּוֹלוֹן, מֶה עָתִיד נָכוֹן לְבִתּוֹ הַצְּעִירָה, אֲשֶׁר יָפְיָהּ נוֹבֵל בְּבֵית-הוֹרֶיהָ, לְלֹא הֱיוֹתָהּ אִשָּׁה לְאִישׁ וּלְלֹא חֲבוֹק יָלֶד.  וַיַּעַן לוֹ אַפּוֹלוֹן עַל יְדֵי כֹּהַנְתּוֹ אֲשֶׁר בַּדְּבִיר, לֵאמֹר:
לֹא יְלוּד-אִשָּׁה יִהְיֶה חָתָן לְבִתְּךָ.
הַעֲלֵה אוֹתָהּ עֲדוּיַת-פְּאֵר
אֶל כֵּף גָּבֹהַּ, נִשָּׂא וְתִהְיֶה רַעְיָה לְרַהַב אַכְזָרִי,
מֵעַל סַלְעֵי-יָם,
פֶּגַע רַע לְגִבּוֹר וְחַלָּשׁ,
אֲשֶׁר גַּם זֶאוּס מִפָּנָיו יֶחֱרַד.
בְּחִידוֹת בָּא הַדִּבֵּר אֲשֶׁר לְאַפּוֹלוֹן, כְּמִנְהָגוֹ.
שְׁבוּעַ-יָמִים בָּכוּ הַמֶּלֶךְ וְהַמַּלְכָּה עַל הַגּוֹרָל אֲשֶׁר מֻנָּה לְבִתָּם הַצְּעִירָה.  אָז אָמְרָה פְּסִיכֵי: "אַבָּא וְאִמָּא הַיְקָרִים לִי, מַה-תּוֹסִיפוּ רָעָה עַל רָעָה בְּשַׁחֶתְכֶם פְּנֵיכֶם בִּדְמָעוֹת? אָכֵן, לֹא לְטוֹבָה נִתַּן לִי יָפְיִי, הֶעָשׂוּי לְעוֹרֵר קִנְאַת-אֵלִים.    וְלוּּ בְכִיתֶם וּצְעַקְתֶּם אָז, כַּאֲשֶׁר קִדְּמוּנִי בְנֵי-אָדָם בִּתְהִלּוֹת וּמְנָחוֹת, וַיִּקְרָאוּנִי אַפְרוֹדִיטֵי הַחֲדָשָׁה, אוּלַי הֲפַגְתֶּם אֶת כַּעַס-הָאֵלִים.  אֲבָל עַתָּה, הַעֲלוּנִי, מְקֻשֶּׁטֶת כְּכַלָּה, אֶל רֹאשׁ-כֵּף הַצּוֹפֶה אֶל הַיָּם, וּבִמְנוּחַת-נֶפֶשׁ אֲחַכֶּה לְבַעְלִי וְגוֹרָלִי".
פְּסִיכֵי לְבַדָּהּ בְּרֹאשׁ-הַכֵּף	וַיְהִי לְעֵת-עֶרֶב, בְּהִטָּלֵא שַׁחַק מוֹרִיק עָבֵי-חַכְלִיל אֲרֻכִּים, וַיְלַוּוּהָ אָבִיהָ וְאִמָּהּ, וְאִתָּם רַבִּים מִן הָעָם נוֹשְׂאֵי לַפִּידֵי-כְלוּלוֹת, אֶל כֵּף נִשָּׂא אֲשֶׁר בִּקְצֵה גִבְעָה.  וְשָׁם, הַרְחֵק מִתַּחַת, יַהַרְסוּ מִשְׁבְּרֵי-יָם בֵּין סְלָעִים בְּמִרְתַּח-רָעַשׁ; וְהִיא לְבוּשָׁה פְּאֵר וּמְעֻטֶּרֶת כְּכַלָּה.  עַד מַחֲצִית-הַגִּבְעָה עָלְתָה הַשַּׁיָּרָה; שָׁם עָמָדוּ, וַיְכַבּוּ אֶת לַהֲבוֹת-הַלַּפִּידִים בְּדִמְעוֹתֵיהֶם, וַיַנִּיחוּ לִפְסִיכֵי לַעֲלוֹת אֶל פִּסְגַּת-הַגִּבְעָה וּלְטַפֵּס אֶל רֹאשׁ-הַכֵּף לְבַדָּהּ.  וַיָּשׁוּבוּ הַמֶּלֶךְ וְהַמַּלְכָּה בְּשִׁבְרוֹן-לֵב אֶל אַרְמוֹנָם, וַהֲמוֹן-הָעָם חָזְרוּ אִישׁ אֶל בֵּיתוֹ, עֲצוּבִים וּדְוֵי-נָפֶשׁ.
זֶפִירוֹס נוֹשֵׂא אוֹתָהּ אֶל אַחַד-הָעֲמָקִים	
עָמְדָה פְּסִיכֵי בְּרֹאשׁ-הַכֵּף, וְהָעֶרֶב הֶחֱשִׁיךְ, וַהֲמֻלַּת מִשְׁבְּרֵי-הַיָּם מִתַּחַת גָבֵרָה, וְנִדְלְקוּ כּוֹכָבִים מִמָּעַל.  וְהִנֵּה נַפְשָׁה קַלָּה בָהּ, שְׁקֵטָה וְאֵין פָּחַד. בָּא זֶפִירוֹס, רוּחַ-מַעֲרָב, צָרַר וַיְנַפַּח אֶת שִׂמְלַת-הַכְּלוּלוֹת שֶׁל הַנַּעֲרָה בְּמַשַּׁב-נְשִׁימָתוֹ; וַיָּרֶם אֶת הַנַּעֲרָה, וַיִּשָּׂאֶנָּה בָּאֲוִיר, דָּאֹה וְרַחֵף עִמָּה, עַד הוֹרִיד אוֹתָהּ אֶל עֵמֶק בֵּין הָרִים. וְהָעֵמֶק הַהוּא קָרִיר וְנָעִים, וּבָשְׂמֵי-מֶתֶק נוֹזְלִים בְּמֶרְחָבוֹ.  וַתֵּשֶׁב הַנַּעֲרָה עַל מַצַּע עִשְּׂבֵי-בָר וַתִּשְׁכַּב וַתֵּרָדַם, וּשְׁנָתָהּ עָמְקָה מְאֹד.
וַיְהִי בַּהֲקִיצָהּ, וְהִנֵּה כְּבָר הֵאִיר הַיּוֹם, וְאַחֲרוֹנֵי טְלָלִים, בּוֹרְקִים כְּאבְנֵי-חֵן, נִמְחָקִים מִמַּגַּע-שָׁמֶשׁ.  וַתַּבֵּט וַתֵּרֶא מִצַּד-הָעֵמֶק הַדְּרוֹמִי יַעַר, וְנַחַל עוֹבֵר בּוֹ.  וַתְּטַיֵּל עַל שְׂפַת-הַנָּחַל.  וְהַנַּחַל הוֹלִיךְ אוֹתָהּ אֶל אַרְמוֹן-מַלְכוּת, וְהוּא נֶהְדָּר מִכֹּל אֲשֶׁר יוּכְלוּ בְנֵי-אָדָם לִבְנוֹת.  וַתֵּדַע כִּי יַד-אֵלִים כּוֹנְנַתְהוּ. 
אַרְמוֹן פְּלָאִים, וְהוּא לָהּ לְמָעוֹן	וְדֶלֶת-הָאַרְמוֹן נִפְתְּחָה לִקְרָאתָהּ, וַתִּכָּנֵס פְּנִימָה.   וְהִנֵּה לְעֵינֶיהָ אוּלָם אֲשֶׁר תִּקְרָתוֹ – פִּתּוּחֵי שֵׁן וְעֵץ-אַלְגֹּם, וְעַמּוּדֵי-זָהָב תּוֹמְכִים אוֹתָהּ; רִקּוּעֵי-כֶסֶף מְצַפִּים אֶת הַכְּתָלִים, וּבַכֶּסֶף – תַּבְלִיטִים וַחֲקִיקוֹת מִדְּמֻיּוֹת כָּל חַיָּה וְצִפּוֹר וָרֶמֶשׂ; וְהָרִצְפָה – מַעֲשֵה-תַשְׁבֵּץ שֶׁל אַבְנֵי-יְקָר, מִתְנוֹצְצוֹת בְּגוֹנֵיהֶן, וְהֵן מִצְטָרְפוֹת לִתְמוּנוֹת מִתְּמוּנוֹת שׁוֹנוֹת.  וַתַּעֲבֹר הַנַּעֲרָה מֵאוּלָם אֶל אוּלָם וּמֵחֶדֶר אֶל חֶדֶר, וּבַכֹּל רָאֲתָה אוֹתָהּ תִּפְאֶרֶת-הָעֹשֶׁר, כִּי קִירוֹת חֶדֶר אֶחָד הָיוּ בְנוּיוֹת לְבֵנִים שֶׁל זָהָב טָהוֹר, וְכָתְלֵי אַכְסַדְרָה אַחַת הָיוּ עֲדוּיֵי טַפִּיטִים מְרֻקָּמִים, מְסַפְּרֵי עֲלִילוֹת אֵלִים וּמִלְחֲמוֹתֵיהֶם עִם אֵיתָנִים וּדְרָקוֹנִים, וְכָל הָאוּלַמִּים וְהַחֲדָרִים וְהָאַכְסַדְרוֹת וְהַגְּזוּזְטְרָאוֹת מוּאָרִים בְּאוֹר גָּנוּז, אֲשֶׁר מְקוֹרוֹ נֶעְלָם.  אַף הָיוּ בַּחֲדָרִים תֵּבוֹת-פְּנִינִים, מְלֵאוֹת כָּל עֲדִי וְתַכְשִׁיט אֲשֶׁר יִשַׂמַּח לְבַב אִשָּׁה, וַאֲרוֹנוֹת שִׁטָּה וְהָבְנֶה, צוֹפְנֵי מַלְבּוּשֵׁי-מֶשִׁי וְרִקְמוֹת זָהָב וּתְכֵלֶת.  וְכָל הַדְּלָתוֹת, אִם שֶׁל חֶדֶר וְאִם שֶׁל תֵּבָה אוֹ אָרוֹן, נִפְתָּחוֹת לְפָנֶיהָ מֵאֲלֵיהֶן לִרְצוֹנָּהּ.  וְאֵין שׁוֹעֵר וְאֵין שׁוֹמֵר וְאֵין נוֹטֵר לְאַרְמוֹן-הַפְּלָאִים וְלָרְכוּשׁ הָרַב אֲשֶׁר בְּתוֹכוֹ.  וַתָּבֶן הַנַּעֲרָה כִּי נְוֵה-אֵלִים הוּא זֶה.
קוֹל דּוֹבֵר אֵלֶיהָ	
עוֹד הִיא עוֹמֶדֶת הֲלוּמַת-תִּמָּהוֹן וָגִיל, וְהִנֵּה קוֹל טָמִיר מְדַבֵּר אֵלֶיהָ וְאוֹמֵר: "הוֹד מַלְכוּתֵךְ! אַל תִּתְמַהּ נַפְשֵׁךְ עַל כָּל הָעֹשֶׁר הַזֶּה.  כֻּלּוֹ לְמַעֲנֵךְ וְלָךְ הוּא.  וְעַתָּה, עֲלִי אֶל חֲדַר-מִשְׁכָּבֵךְ וְנוּחִי מִיגִיעֵךְ.  וְאִם בְּרַחְצָה חָשַׁקְתְּ, מְשָׁרְתוֹת רַבּוֹת – וְאִם לֹא תֵרָאֶינָה לָעַיִן – מוּכָנוֹת לְצַיֵּת לְכָל מִשְׁאֲלוֹת לִבֵּךְ.  וַאֲנִי, הַדּוֹבֶרֶת אֵלַיִךְ, הִנְנִי אַחַת-הַמְשָׁרְתוֹת.  נוּחִי, רַחֲצִי, וְאַחַר תֵּרְדִי אֶל מִשְׁתֵּה-כְלוּלוֹתַיִךְ הַמּוּכָן לָךְ".
וַיְהִי אַחֲרֵי נוּחַ וְאַחֲרֵי רְחֹץ וְהִתְקַשֵּׁט בַּעֲדִי-עֲדָיִים (וְיָדַיִם בִּלְתִּי-נִרְאוֹת עוֹשׂוֹת כָּל חֶפְצָהּ), וַתֵּרֶד אֶל אוּלַם-הַמִּשְׁתֶּה.  וְהִנֵּה הַשֻּׁלְחָן מְכֻסֶּה מַפַּת-אַרְגָּמָן רְקוּמָה בְּחוּטֵי זָהָב וָכָסֶף.  אַךְ הוּא רֵיק, אֵין עָלָיו מְאוּמָה, וְאֵין אִישׁ מֵסֵב אֵלָיו.  וַתֵּשֶׁב לְבַדָּהּ.  פִּתְאֹם, מִן הָאֲוִיר, יָרְדוּ וּבָאוּ מֵאֲלֵיהֶן יֵינוֹת-נֶקְטַר בִּכְלֵי-בְדֹלַח וְתַבְשִׁילֵי-טַעַם בְּקַעֲרוֹת-זָהָב, וַיִּנְחֲתוּ עַל הַשֻּׁלְחָן.  וְקוֹל אֶחָד בָּאוּלָם פָּצַח בְּזִמְרָה עֲרֵבָה, וּמַנְגִּינַת-נֵבֶל מְלַוָּתוֹ, אַךְ דְּמוּת מְזַמֵּר אוֹ מְנַגֵּן לֹא נִרְאָתָה.  וַתֹּאכַל הַנַּעֲרָה וַתֵּשְׁתְּ בְּאֵין אִישׁ עִמָּהּ, חוּץ מִמְּשָׁרְתוֹתֶיהָ הַנַּעֲלָמוֹת.
בַּעַל הַבָּא בַּאֲפֵלָה, וְהוֹלֵךְ בְּטֶרֶם אוֹרָה	
וּבַלַּיְלָה הַהוּא, כְּשָׁכְבָהּ עַל יְצוּעָהּ בַּחֲדַר-כְּלוּלוֹתֶיהָ, וּבְהַרְהֲרָהּ בְּאֶפֶס שֵׁנָה בְּכָל הַנִּפְלָאוֹת אֲשֶׁר קָרוּהַּ, וְהִנֵּה קוֹל לוֹחֵשׁ בְּלִטּוּף עַל אָזְנָהּ; וַתִּבָּהֵל, אַךְ מְהֵרָה פָּג פַּחְדָּהּ, כִּי דִבְרֵי-הַלַּחַשׁ – כִּסּוּפִים וּדְבֵקוּת וְאַהֲבָה אֵין-קֵץ.  וַתֵּדַע הַנַּעֲרָה כִּי בַּעְלָהּ, אֲדוֹן-הָאַרְמוֹן, הוּא זֶה.  וַיִּקָּחֶנָּה בִזְרוֹעוֹתָיו וַתְּהִי לוֹ לְאִשָּׁה, וַיִדְבְּקוּ נֶפֶשׁ בְּנֶפֶשׁ. אַךְ בְּטֶרֶם אוֹר-בֹּקֶר קָם הַבַּעַל וְנֶעְלָם; וְהִיא נִרְדְּמָה וַתִּישַׁן עוֹד.
וְלַמָּחֳרָת הִתְהַלְּכָה בָאַרְמוֹן, וְהִיא גְבֶרֶת בּוֹ, וְכָל חֶפְצָהּ יֵעָשֶׂה. וְקוֹלוּת מְשָׁרְתִים וּמְשָׁרְתוֹת עוֹנִים לְשִׂיחָתָהּ וּשְׁאֵלוֹתֶיהָ, אַף מְזַמְּרִים וּמְנַגְּנִים לְפָנֶיהָ לְפִי בַקָּשָׁתָהּ.  אַךְ צֶלֶם-דְּמוּת שֶׁל דּוֹבְרִים וְעוֹשִׂים לֹא תִרְאֶה פְּסִיכֵי.
וְלַיְלָה-לַיְלָה בָּא אֵלֶיהָ בַּעְלָהּ, וַיְדַבֵּר אֵלֶיהָ נְעִימוֹת, וַיֶּאֱהָבֶנָּה; וְהוּא מָתַק לְנַפְשָׁהּ מְאֹד, וַתֶּאֱהָבֵהוּ אַף הִיא תַּכְלִית-אַהֲבָה. אַךְ אֶת דְּמוּתוֹ לֹא רָאֲתָה, כִּי בַּחֹשֶׁךְ הוּא בָא אֵלֶיהָ, וּבְטֶרֶם אוֹר הוּא חוֹמֵק-הוֹלֵך. 
וּבֵינָתַיִם יָשְׁבוּ הַמֶּלֶךְ וְהַמַּלְכָּה, אֲבִי פְּסִיכֵי וְאִמָּהּ, נִדְכָּאִים וְנֶאֱנָחִים. וְהַשְּׁמוּעָה עַל מְנָת-חֶלְקָהּ הַמָּרָה שֶׁל הַנַּעֲרָה, כִּי הָיְתָה אִשָּׁה לְרַהַב נוֹרָא, הִגִּיעָה לְמֵרָחוֹק, אֶל הָאֲרָצוֹת אֲשֶׁר לְמַלְכֵיהֶן נִשְּׂאוּ אַחְיוֹתֶיהָ הַגְּדוֹלוֹת.  וַתִּפָּרֵדְנָה שְׁתֵּי הַמְּלָכוֹת בִּבְרָכָה מֵעַל-בַּעְלֵיהֶן, וַתִּסַּעְנָה אֶל עִיר-מוֹלַדְתָּן וּנְוֵה-הוֹרֵיהֶן, לִהְיוֹת עִמָּם בְּצַעֲרָם.
וַיְהִי בְּלֵיל בּוֹא שְׁתֵּי אַחְיוֹת-פְּסִיכֵי אֶל בֵּית אֲבִיהֶם הַמֶּלֶךְ וְאִמָּם הַמַּלְכָּה, לִהְיוֹת לָהֶם לְסַעַד בִּיגוֹנָם – וּבַעַל-פְּסִיכֵי הַבִּלְתִּי-נִרְאֶה דִּבֵּר אֵלֶיהָ לֵאמֹר:
פְּסִיכֵי מֻזְהֶרֶת מִפְּנֵי אַחְיוֹתֶיה	
"פְּסִיכֵי חֶמְדָּתִי, רַבָּה הַסַּכָּנָה הָעוֹמֶדֶת לָךְ.  הִנֵּה, אַחְיוֹתַיִךְ בָּאוֹת אֶל כֵּף-הַסֶּלַע, אֲשֶׁר מֵעָלָיו לֻקַּחַתְּ אֶל נָוֵךְ זֶה.  אִם תִּשְׁמְעִי שֶׁהֵן מַרְבּוֹת יְלָלָה עַל גּוֹרָלֵךְ, אַל תִּשְׁעִי אֲלֵיהֶן. אִם תִּשְׂאִי פָּנַיִךְ אֲלֵיהֶן אוֹ תְּדַבְּרִי עִמָּן, צַעַר גָּדוֹל תָּמִיטִי עָלַי, וְאֶת נַפְשֵׁךְ תַּחֲרִיבִי".
וַתִּבְטַח פְּסִיכֵי לַעֲשׂוֹת כִּדְבַר-בַּעְלָהּ.  אֲבָל לַמָּחֳרָת, כְּשׁוֹטְטָהּ לְבַדָּהּ בָּאַרְמוֹן, בְּאֵין פְּנֵי-אָדָם לִרְאוֹתָם, הִרְהֲרָה בְּאָבִיהָ וְאִמָּהּ, הַמְבַכִּים אוֹתָהּ כַּאֲבוּדָה, וּבְאַחְיוֹתֶיהָ הָאֲהוּבוֹת הָעוֹגְמוֹת לָהּ, וַתֹּאמֶר אֶל נַפְשָׁהּ: "אָכֵן, מַר-לִי מָר, כִּי בַּעְלִי אוֹסֵר עָלַי לְדַבֵּר אֶל אַחְיוֹתַי, לְהַגִּיד לָהֶן לְמִצְעָר כִּי חַיָּה אֲנִי וְשָׁלוֹם לִי, לְבַעֲבוּר הָסִיר יְגוֹנִים מִלִּבָּן וּמִלֵּב אָבִי וְאִמִּי.
יְלֵל הָאֲחָיוֹת	
וַיְהִי בַּבֹּקֶר, וַתְּמַהֵר לְאֹרֶךְ-הַנַּחַל אֶל קְצֵה-הָעֵמֶק, אֲשֶׁר שָׁמָּה הוֹרִיד אוֹתָהּ זֶפִירוֹס מִן הַכֵּף.  וַתִּשְׁמַע מֵרָחוֹק אֶת אַחְיוֹתֶיהָ צוֹעֲקוֹת וּמְיַלְּלוֹת וּבוֹכוֹת: "פְּסִיכֵי אֲחוֹתֵנוּ, אַיֵּךְ, אַיֵּךְ? אוֹי לָנוּ כִּי לֻקַּחַתְּ מֵאִתָּנוּ אֶל בַּלָּהוֹת!"  כֵּן קָרְאוּ שָׁעָה אֲרֻכָּה, וּפְסִיכֵי שׁוּמַעַת, וְלִבָּהּ נִקְרָע בְּקִרְבָּהּ. מַה נִּכְסְפָה נַפְשָׁהּ לַעֲנוֹת: "אַחְיוֹתַי, הִנֵּנִי!  שָׁלוֹם לִי.  אַל תִּבְכֶּינָה מָרָה בַּעֲבוּרִי, כִּי אַךְ טוֹב  מְצָאָנִי". אֲבָל הִתְאַפְּקָה וְהֶחֱרִישָׁה, כִּי תָקְפָה עָלֶיהָ מִצְוַת בַּעְלָהּ.  לְבַסּוֹף, עָיְפוּ הָאֲחָיוֹת מִצְּעוֹק, וַתֵּלַכְנָה לָהֶן.
וּפְסִיכֵי שָׁבָה אֶל אַרְמוֹנָהּ בְּדִכְאוֹן-נָפֶשׁ.  בַּיּוֹם הַהוּא לֹא בָאוּ אֹכֶל וּמַשְׁקֶה אֶל פִּיהָ, וּמַיִם לֹא עָבְרוּ עַל בְּשָׂרָהּ; וַתִּתְנַכֵּר לְהַפְצָרוֹת מְשָׁרְתוֹתֶיהָ הַנַּעֲלָמוֹת כִּי תִטְעַם מָה.  וְעִם עֶרֶב שָׁכְבָה עַל יְצוּעָהּ, וַתֶּמֶס אֶת הַכַּר אֲשֶׁר תַּחַת רֹאשָׁה בִּדְמָעוֹת.
וַיָּבוֹא אֵלֶיהָ בַּעְלָהּ בֶּאֱשׁוּן-לַיְלָה כְּמִשְׁפָּטוֹ, וַיִּמְצָא אוֹתָהּ בּוֹכָה וְנֶאֱנָחַת.  וַיֹּאמֶר לָהּ: "מַה-לָּךְ חֶמְדָּתִי, כִּי תַרְבִּי בֶּכִי?"
עֲתִירַת פְּסִיכֵי נִרְצֵית	
וַתַּעַן וַתֹּאמַר: "בַּעְלִי-אֲהוּבִי, נַפְשִׁי נְמַקָּה בְצַעַר, כִּי רְאוֹת פְּנֵי אַחְיוֹתַי מָנוּעַ מִמֶּנִּי, וְעַל אָבִי וְאִמִּי אֶעְגַּם, אֲשֶׁר בִּגְלָלִי יִשְׁכְּנֵם עֶצֶב, וְלֹא יָדְעוּ כִּי שָׁלוֹם לִי".
וַיְהִי כִּי הִפְצִירָה בוֹ מְאֹד, וְהִתְרַפְּקָה עָלָיו, וַתֶּאֱכֹף עָלָיו בְּשֵׁם אַהֲבָתוֹ אֵלֶיהָ – וַיִּכָּנַע לְפָנֶיהָ, וַיֹּאמֶר לָהּ: "יָדַעְתִּי אֶת אַחְיוֹתַיִךְ כִּי רָעוֹת הֵנָּה.  אֲבָל אַקְשִׁיב בְּקוֹלֵךְ הַפָּעַם, וְאֶתֵּן לָהֶן לִרְאוֹתֵךְ וּלְדַבֵּר עִמָּךְ.  אַף תּוּכְלִי לְהַרְאוֹת לָהֶן אֶת נָוֵךְ.  אֲצַו עַל זֶפִירוֹס, רוּחַ-מַעֲרָב, וְיוֹרִידֵן אֵלַיִךְ.  אֶפֶס כִּי אֶת סוֹד בּוֹאִי אֵלַיִךְ בַּחֹשֶׁך, וּפָנַי לֹא יֵרָאוּ, אַל תְּגַלִּי לָהֶן, פֶּן תְּפַתֶּינָה אוֹתָךְ לְהַבִּיט בִּי בְּמִתְגַּנְּבִים; וְאִם תִּתְפַּתִּי לָהֶן, וְאֻמְלַלְנוּ שְׁנֵינוּ, כִּי אַבֵּד תְּאַבְּדִינִי, אוֹתִי וְאֶת אַהֲבָתִי גַם יָחַד".
וְלָאַחָיוֹת נִתֶּנֶת רְשׁוּת-בִּקּוּר	
וַתַּעַן: "טוֹב לִי מוֹתִי מֵאַבְּדִי אוֹתְךָ, אֲהוּבִי.  וְגַם לוּ בָא אֵלַי אֶרוֹס, אֵל-הָאַהֲבָה בִּכְבוֹדוֹ וּבְעַצְמוֹ, לֹא יִמְתְּקוּ לִי נְשִׁיקוֹתָיו מִנְּשִׁיקוֹתֶיךָ, בַּעְלִי.  וְטוּבְךָ כְּמָתְקֶךָ, כִּי אַתָּה נוֹתֵן לִי לִרְאוֹת אֶת אַחְיוֹתַי.  וְאֶת פִּי בַּעְלִי-אֲהוּבִי לֹא אַמְרֶה; סוֹדֵנוּ יִשָּׁאֵר חָתוּם בְּלִבִּי" . וַתַּגְבֵּר אַהֲבָתָה אֶל בַּעְלָהּ.
וְלַמָּחֳרָת, עוֹד פְּסִיכֵי מִתְקַשֶּׁטֶת לִכְבוֹד אַחְיוֹתֶיהָ, וַיַּגַּע קוֹלָן אֵלֶיהָ מֵרָחוֹק, כִּי הִגְדִּילוּ קִינָה וִילָלָה.
וְזֶפִירוֹס, בְּמִצְוַת הַאֵל אֶרוֹס (זֶה בַּעַל-פְּסִיכֵי הַטָּמִיר) הֵרִים אֶת הָאֲחָיוֹת עַל כְּנָפָיו וַיִּשָּׂאֵן, הַדְאֵה וְהוֹרֵד אוֹתָן בְּנַחַת אֶל הָעֵמֶק אֲשֶׁר שָׁם הָאַרְמוֹן.  וַתָּרָץ פְּסִיכֵי לִקְרָאתָן, וַתִּפּוֹל עַל צַוְּארֵי אַחְיוֹתֶיהָ בִּנְשִׁיקוֹת וְדִמְעוֹת-גִּיל.
"וְעַתָּה אֲבַקֶּשְׁכֶן, תָּבֹאנָה אִתִּי, וְתִרְאֶינָה אֶת בֵּיתִי הֶחָדָשׁ, וְתִשְׂמַחְנָה עַל רֹב-אָשְׁרִי", אָמְרָה פְּסִיכֵי, אַחֲרֵי שָׁאֳלָהּ לִשְׁלוֹם אָבִיהָ וְאִמָּהּ.
שְׁתֵּי הָאֲחָיוֹת בָּאוֹת הָאַרְמוֹנָה, וְקִנְאָה נִצֶּתֶת בְּלִבָּן	
וַתֵּרֶא לָהֶן אֶת אַרְמוֹנָהּ, אֶת כָּל אוּלַמָּיו וּמְבוֹאָיו, אֶת קִירוֹת-הַזָּהָב וְרִצְפוֹת הַפְּנִינִים וְאַבְנֵי-הַחֵן, אֶת תִּקְרוֹת עֵץ-הָאַלְגֹּם וְאֶבֶן-הָאַלְמֹג, וְכָל הַיְקָר אֲשֶׁר בַּבָּיִת.  וּמְשַׁרְתִים בִּלְתִּי-נִרְאִים פּוֹתְחִים לִפְנֵיהֶן דְּלָתוֹת, וּפוֹרְשִׂים שְׁטִיחֵי-פְאֵר לְרַגְלֵיהֶן, וּמְשׁוֹרְרִים וּמְשׁוֹרְרוֹת בִּלְתִּי-נִרְאִים מַנְעִימִים מִזְמוֹרִים בְּפֶה וּבְנֵבֶל וְקַתְרוֹס, וּבְאַחַד-הָאוּלַמִּים מֶלְצָרִים בִּלְתִּי-נִרְאִים עוֹרְכִים שֻׁלְחָן לְשְׁלֹשׁ הָאֲחָיוֹת; וַתֵּשַׁבְנָה לֶאֱכוֹל, וְאַחְיוֹת-פְּסִיכֵי לִבָּן מִתְחַמֵּץ בְּקִרְבָּן מִקִּנְאָה בַּאֲחוֹתָן הַצְּעִירָה, אְשֶׁר הִיא גְבֶרֶת בְּאַרְמוֹן כָּזֶה וְשַׁלֶּטֶת בְּעֹשֶׁר לֹא-יִמָּדֵד וְלֹא-יִשָּׁקֵל.  אֵין זֹאת כִּי-אִם אַחַד-הָאֵלִים חָנַן אוֹתָהּ בְּאַהֲבָתוֹ וַתְּאֻשַּׁר יוֹתֵר מִכָּל בַּת-אָדָם.  וְהַבְּכִירָה בָאֲחָיוֹת, כֻּלָּהּ מֻכַּת-סַקְרָנוּת, לָחֲצָה עַל פְּסִיכֵי לְהַגִּיד מִי-הוּא זֶה וְאֵי-הוּא זֶה בַעְלָהּ, וּמַה מִשְׁפָּטוֹ עִמָּהּ.
וּפְסִיכֵי, בְּנֶאֱמָנוּתָהּ לְצַו-בַּעְלָהּ, לֹא הִגִּידָה לְאַחְיוֹתֶיהָ אֶת סוֹד בּוֹא אֵלֶיהָ בַּעְלָה נָלוֹט בְּחֹשֶׁךְ-לַיְלָה, וַתִּבְדָּא דְבָרִים מִלִּבָּהּ, וַתֹּאמַר: "צָעִיר נֶהְדָּר הוּא, מִבְּנֵי-הָאֲצִילִים, וְכָל הַיּוֹם כֻּלוֹ הוּא מְבַלֶּה בְּצֵיד צְבָאִים וְעֶגְלֵי-רְאֵמִים אֲשֶׁר בְּיַעֲרוֹת-הֶהָרִים".
וְכַאֲשֶׁר הִתְחִילוּ אַחְיוֹתֶיהָ חוֹקְרוֹת וְדוֹרְשׁוֹת אוֹתָהּ, הִתְיָרְאָה פֶּן תִּוָּקֵשׁ בְּאִמְרֵי-פִיהָ.  וּכְתֹם הַסְּעֻדָּה, נִפְלָאת-הַטְּעָמִים, עָמְסָה עַל אַחְיוֹתֶיהָ סִכּוֹת וְטַבָּעוֹת, מְקֻבָּעוֹת בְּאֹדֶם, אַחְלָמָה, לֶשֶׁם וְסַפִּיר, וְתָלְתָה עַל צַוְּארֵיהֶן מַחֲרוֹזוֹת עַנְבָּר וּבְדֹלַח.  וַתִּקְרָא לְזֶפִירוֹס, רוּחַ-הַמַּעֲרָב, שֶׁיָּבוֹא וְיִצְרוֹר אוֹתָן בְּכַנְפֵי-אֲוִירָיו לְהַעֲלוֹתָן אֶל הַכֵּף.  וַתִּפָּרֶד מֵעַל אַחְיוֹתֶיהָ בַּהֲמוֹן-חִבָּה, וַתֹּאמֶר לָהֶן: "מַהֵרְנָה, וַהֲבֵאתֶן לְאָבִינוּ וְאִמֵּנוּ אֶת בְּשׂוֹרַת-טוֹבָתִי.  לָמָּה יִדְאֲגוּ חִנָּם שָׁעָה עוֹד אֶחָת?"  עוֹד הֵן מְחַבְּקוֹת אוֹתָהּ כְּאִלּוּ קָשְׁתָה עֲלֵיהֶן הַפְּרֵדָה מִמֶּנָּה, וְזֶפִירוֹס בָּא לַעֲשׂוֹת שְׁלִיחוּתוֹ, וַיִּקָּחֵן לְהַדְאוֹתָן מַעְלָה אֶל הַכֵּף.
הֵן בַּדֶּרֶךְ בַּחֲזָרָה אֶל בֵּית-הַמַּלְכוּת אֲשֶׁר לַאֲבִיהֵן, וְהַקִּנְאָה שׂוֹרַפְתָּן.
הָאֲחָיוֹת מְסַפְּרוֹת זוֹ עִם זוֹ	אָמְרָה הַבְּכִירָה: "הֵרַע לָנוּ מַזָּלֵנוּ מְאֹד.   הַאִם צֶדֶק הוּא שֶׁאֲחוֹתֵנוּ הַצְּעִירָה מֵאִתָּנוּ תִּזְכֶּה לְאַרְמוֹן, רָאוּי לְמִשְׁכַּן-אֵלִים בַּמְרוֹמִים, לֹא תֵדַע מַה לַּעֲשׂוֹת בְּכָל-עָשְׁרָהּ.  וְסוֹפָהּ לִהְיוֹת גַּם הִיא לְאֵלָה.  כְּבָר הֲלִיכוֹתֶיהָ עִמָּנוּ בְּגָאוֹן וְגַאֲוָה, כְּאִלּוּ הָיְתָה מִדָּרֵי-אוֹלִימְפּוֹס – וְהִיא רַק בָּשָׂר-וָדָם כָּמוֹנוּ... וְלִי בַּעַל גּוּץ וְקֵרֵחַ, זָקֵן הוּא מֵאָבִינוּ, וְכָֹל אֲשֶׁר בְּבֵיתוֹ הוּא נוֹעֵל תַּחַת מַנְעוּל וּבְרִיחַ".
וְהַצְּעִירָה בַּשְׁתַּיִם אָמְרָה: "וּבַעְלִי שֶׁלִּי גָרוּעַ מִשֶּׁלָּךְ.  כֻּלוֹ מְכֻוָּץ מֵחֳלִי-נָשֶׁה, וְאֶצְבְּעוֹתָיו עֲקֻמּוֹת מִפּוֹדַגְרָה, וַאֲנִי תָּמִיד אֲנוּסָה לְעַסּוֹת אוֹתָן, וּלְטַפֵּל בְּמִשְׁחוֹתָיו, רְטִיּוֹתָיו וְשִׁקּוּיָיו – לְגֹעַל-נַפְשִׁי. וּרְאִי: אֲחוֹתֵנוּ הַקְּטַנָּה אֵיךְ גָּאֲתָה נַפְשָׁהּ.  בְּקַמְצָנוּת זָרְקָה לָנוּ קְצָת מַתָּנוֹת קְטַנּוֹת, וּמְהֵרָה הִתְיַגְּעָה מֵאִתָּנוּ, וְשָׁרְקָה לָרוּחַ לְנַשֵּׁב אוֹתָנוּ מִתּוֹךְ הָאַרְמוֹן. מְצַוָּה הִיא עַל הָרוּחוֹת, וּמַה-לָּהּ עוֹד?"
וּשְׁתֵּי הָאֲחָיוֹת נִשְׁבְּעוּ נְקַם-שִׂנְאָה בַאֲחוֹתָן הַקְּטַנָּה מֵהֶן.  וְאֶת הַמַּתָּנוֹת אֲשֶׁר קִבְּלוּ מִיַּד פְּסִיכֵי הִצְפִּינוּ, וְלַאֲבִיהֵן וְאִמָּן אָמְרוּ, כִּי לֹא מָצְאוּ סִימָן לַאֲחוֹתָן בְּרֹאשׁ-הַכֵּף, וְכָל צַעֲקוֹתֵיהֶן הָיוּ לְלֹא הֵד וּמַעֲנֶה.  וְהַמֶּלֶךְ וְהַמַּלְכָּה, הוֹרֵי הָאֲחָיוֹת, חִדְּשׁוּ אֵבֶל וּנְהִי עַל בִּתָּם הַצְּעִירָה אֲשֶׁר אֵינֶנָה.  וּשְׁתֵּי הָאֲחָיוֹת שָׁבוּ אֶל בַּעְלֵיהֶן הַשְּׂנוּאִים, אִשָּׁה לְאַרְצָהּ.
אַזְהָרָה שְׁנִיָּה
בְּשׂוֹרַת הֵרָיוֹן	עָבְרוּ עוֹד שְׁנֵי יַרְחֵי-אֹשֶׁר לִפְסִיכֵי, וּבַעְלָהּ הַבִּלְתִּי-נִרְאֶה דִּבֵּר אֵלֶיהָ, לֵאמֹר:  "דְּעִי, סַעַר בָּא מֵרָחוֹק, וְעַל רֹאשֵׁךְ יִתְחוֹלֵל.  כְּחַיּוֹת-טֶרֶף מִתְנַקְּשׁוֹת אַחְיוֹתַיִךְ לְחַיַּיִךְ עִמָּדִי.  הֵן תְּנַסֶּינָה לְשַׁדְּלֵךְ כִּי תִרְאִי פָּנַי – לְהַוָּתֵךְ.  הֵיטִיבִי לְנַפְשֵׁךְ שְׁמִירוֹת.  יָדַעְתִּי, תַּמָּה וּטְהוֹרָה כָּמוֹךְ, קָשֶׁה לָהּ לִתְכּוֹן מְזִמּוֹת-רֶשַׁע אֲשֶׁר לַאֲחֵרִים.  כּי תִּשְׁאַלְנָה אוֹתָךְ אַחְיוֹתַיִךְ שְׁאֵלוֹת עַל-אוֹדוֹתַי, עֲשִׂי עַצְמֵךְ כְּלֹא-שׁוֹמַעַת, וְאַל תַּעֲנִי דָבָר. הִנֵּה, עוֹד יְרָחִים מִסְפָּר, וְנִהְיֶה לְמִשְׁפָּחָה.  הַיֶּלֶד אֲשֶׁר יִוָּלֵד לָנוּ בֶּן-אַלְמָוֶת יִהְיֶה, אִם תִּשְׁמְרִי סוֹדֵנוּ; אַךְ אִם תְּגַלִּי סוֹדֵנוּ, בֶּן-תְּמוּתָה יִהְיֶה".
וַתָּגֶל נִשְׁמַת-פְּסִיכֵי בְּתוֹכָהּ לְשֵׁמַע הַבְּשׂוֹרָה הַזֹּאת, וּמַה-גַּם כִּי הַיֶּלֶד אֲשֶׁר יִוָּלֵד לָהּ וּלְבַעְלָהּ יִהְיֶה אֵל.  וַתָּחֶל לִמְנוֹת אֶת הֶחֳדָשִׁים וְהַיָּמִים עַד לִדְתָּהּ.      
וְהָאֲחָיוֹת, לִבּוֹת-הָרֶשַׁע, אָצוּ אֶל בֵּית-הוֹרֵיהֶן בַּשֵּׁנִית.  וְאֶרוֹס, בְּעֹמֶק-אֹפֶל, לִפְנֵי הִבָּקַע הַשַּׁחַר, שׁוּב הִזְהִיר אֶת פְּסִיכֵי, לֵאמֹר: "הַיּוֹם גּוֹרָלֵךְ נֶחֱרָץ. הִנֵּה, אַחְיוֹתַיִךְ-מְשַׂנְאוֹתַיִךְ בָּאוֹת אֵלָיִךְ.  זִכְרִי: כִּי תַקֵּפְנָה אוֹתָךְ בִּשְׁאֵלוֹת עַל-אוֹדוֹתַי, הֵיטִיבִי הַחֲרֵשׁ וְאַל תַּעֲנִי מְאוּמָה.  חוּסִי עָלַי וְעָלַיִךְ וְעַל הַיֶּלֶד אֲשֶׁר בְּרַחְמֵךְ, וְנִשְׁמַרְתְּ מִשּׁוֹאָה. וְטוֹב תַּעֲשִׂי, אִם לֹא תֹּאבִי לִרְאוֹת פְּנֵיהֶן בִּכְלָל".
שׁוּב אֶרוֹס נִכְנַע לִפְנֵי רַעְיָתוֹ	
וַתַּעַן פְּסִיכֵי וַתֹּאמַר: "הֵן נִסִּיתָנִי בְּבוֹא אֵלַי אַחְיוֹתַי לָרִאשׁוֹנָה. הַאִם לֹא הוֹכַחְתִּי כֹּחִי וְנֶאֱמָנוּתִי לִשְׁמוֹר סוֹד?  אָנָא, תֵּן לְזֶפִירוֹס לְהוֹסִיף שְׂאֵת אוֹתָן, וְהוֹרֵד וְהַעֲלֵה אוֹתָן בְשָׁלוֹם, כְּבַתְּחִלָּה.  הוֹי אֲהוּבִי, אֲשֶׁר תַּלְתַּלֶּיךָ מוֹר וְרָאשֵׁי-בְשָׂמִים, לְחָיֶיךָ רַכּוֹת וַחֲלָקוֹת כִּלְחָיַי, וְלִבְּךָ כֹּה יוֹקֵד מֵאַהֲבָה – מָה אֶתְאַוֶּה לִרְאוֹת יַלְדֵּנוּ, וּמִתָּאֳרוֹ אֶחֱזֶה תָּאָרְךָ וְזִיו-פָּנֶיךָ.  אִם אֲהַבְתַּנִי, אַל תִּתֵּן נַפְשִׁי לְעָגְמָה, כִּי תִמְנַע מִמֶּנִּי פְּגִישָׁה עִם אַחְיוֹתָי".  וַתִּלְפֹּת צַוָּארוֹ בִּזְרוֹעוֹתֶיהָ, וְכָל מָתְקָהּ עֲבָרָהוּ, וַיִּכָּנַע לָהּ כְּבָרִאשׁוֹנָה.
וּבַבֹּקֶר הַהוּא, בְּסָמוּךְ לְצָהֳרֵי-הַיּוֹם, בָּאוּ אַחְיוֹתֶיהָ אֶל הַכֵּף, וְזֶפִירוֹס עָשָׂה כְּמִצְוַת-הָאֵל עָלָיו, אֲשֶׁר לֹא שֻׁנְּתָה, וַיּוֹרִידֵן בִּכְנָפָיו הָאֲוִירִיּוֹת אֶל הָעֵמֶק.  וַתָּשֵׂמְנָה פַּעֲמֵיהֶן אֶל הָאַרְמוֹן.  וּפְסִיכֵי יָצְאָה לִקְרָאתָן וַתִּפְגְּשֵׁןְ בְּשִׂמְחָה וַחֲבוֹק וּנְשׁוֹק.
בְּרָכוֹת בַּפֶּה וּמְזִמּוֹת בַּלֵּב	
וַתַּבֵּט הַבְּכִירָה אֶל כֶּרֶס-פְּסִיכֵי וַתֹּאמַר: "לֹא עוֹד אַתּ רָזָה וּתְמִירָה כַּאֲשֶׁר הָיִית.  אָכֵן, יֶלֶד בְּבִטְנֵךְ.  יְבֹרַךְ הַקָּטָן הַזֶּה.  כְּהוֹרָיו יִהְיֶה; אֶל-נָכוֹן זְהֹב-תַּלְתַּלִּים וַחֲמִיד-עֵינַיִם יִהְיֶה".  וְגַם הָאָחוֹת הַשְּׁנִיָּה בֵּרְכָה אֶת הַיֶּלֶד הֶעָתִיד לְהִוָּלֵד.  וַתֶּעְתַּרְנָה עַל פְּסִיכֵי נְשִׁיקוֹת וְאִחוּלִים טוֹבִים.
וּפְסִיכֵי הוֹלִיכָתַן הָאַרְמוֹנָה, וַתְּצַו עַל מְשָׁרְתֶיהָ הַבִּלְתִּי-נִרְאִים לְהָכִין לְאַחְיוֹתֶיהָ מֶרְחַץ-חַמִּים (כִּי מִדֶּרֶךְ רְחוֹקָה בָּאוּ) וְלַעֲרוֹךְ לָהֶן סְעֻדָּה יָפָה.  וְהָאֲחָיוֹת רָחֲצוּ בְּאַמְבַּטְיוֹת שֶׁל זְכוּכִית יְרֻקָּה, וְסוֹךְ בְּשָׂרָן בְּטוֹבֵי-שְׁמָנִים, וְאַחֲרֵי-כֵן, מִכְּלֵי-זָהָב אָכְלוּ תַבְשִׁילִים וּמַעֲדַנִּים, אֲשֶׁר כְּבָשְׂמָם לֹא בָא אֶל פִּיהֶן עַד הַיּוֹם הַהוּא.  וּבְכָל שְׁעַת-הַסְּעֻדָּה רָעֲפוּ עַל אָזְנֵיהֶן מַנְגִּינוֹת עֲרֵבוֹת מִשָּׁרִים וְנוֹגְנִים אֲשֶׁר קוֹלָם יִשָּׁמַע, וְהֵם לֹא יֵרָאוּ.  אַךְ שְׁתֵּי הָאֲחָיוֹת לֹא הִקְשִׁיבוּ לַמַּנְגִּינוֹת, כִּי-אִם הִרְבּוּ שׂוֹחֵחַ וּשְׁאוֹל וַחֲקוֹר; אֲבָל דָּבָר בָּרוּר מִפִּי פְּסִיכֵי לֹא הִצִּילוּ.
וַתַּעֲמֹס לָהֶן פְּסִיכֵי מַתְּנוֹת-יְקָר לָרֹב, וַתְּלַוֶּה אוֹתָן לְדַרְכָּן.  וְעִם פְּרֵדָה, חָתְכוּ אֹמֶר לְהִפָּגֵשׁ יַחַד גַּם לַמָּחֳרָת.  וְזֶפִירוֹס בָּא בְּטִיסָה וְהֶעֱלָה אֶת הָאוֹרְחוֹת אֶל רֹאשׁ-הַכֵּף.
בַּלַּיְלָה הַהוּא לָנוּ שְׁתֵּי הָאֲחָיוֹת בְּבֵית אֲבִיהֶן וְאִמָּן; וּלְהוֹרֵיהֶן לֹא גִלּוּ דָבָר מִכָּל הַמּוֹצְאוֹת אוֹתָן אֵצֶל פְּסִיכֵי וְאַרְמוֹנָהּ.  אַךְ הִסְתַּגְּרוּ בַּחֲדַר-לִינָתָן, וּבְלַחַשׁ הִסְתּוֹדָדוּ.
הָאֲחָיוֹת מִסְתּוֹדְדוֹת וְאֶרֶס תְּמַלֵּלְנָה	
הַבְּכִירָה בַּאֲמָרֶיהָ: "פְּסִיכֵי אֲחוֹתֵנוּ – בְּשֶׁקֶר דַּרְכָּהּ עִמָּנוּ.  קֹדֶם אָמְרָה כִּי בַעְלָהּ הוּא צָעִיר יָפֶה, בַּעַל זְקַן-מוֹכִין, וְעַתָּה הִיא אוֹמֶרֶת כִּי אִישׁ בְּגִיל-הָעֲמִידָה הוּא, וּשְׂעָרוֹ מְקֻרְזָל!  אוֹ שֶׁהִיא מַעְלִימָה דְבַר-מָה מֵאִתָּנוּ, אוֹ שֶׁבְּעַצְמָהּ אֵינֶנָּה יוֹדַעַת מַה-מַּרְאֵה בַּעְלָהּ".
וְהַצְּעִירָה בִּדְבָרָהּ: "אוּלַי בַּעְלָהּ הוּא אֵל, הַמַּסְתִּיר דְּמוּתוֹ מִמֶּנָּה. וְאִם כֵּן, קָרוֹב לְוַדַּאי שֶׁגַם הַיֶלֶד שֶׁלָּהּ יִהְיֶה בֶּן-אַלְמָוֶת.  מוּטָב שֶׁאֵחָנֵק בְּיָדִי, מִשֶּׁאֵדַע כִּי אָמְנָם הָיְתָה פְּסִיכֵי אִשָּׁה לְאֵל, וּבַר-בִּטְנָהּ מִשּׁרֶשׁ-אֵלִים".
הָאֲחָיוֹת מִתְנַכְּלוֹת לִפְסִיכֵי לְאַבְּדָהּ	
וְלַמָּחֳרָת מִהֲרוּ הָאֲחָיוֹת אֶל הַכֵּף.  וְזֶפִירוֹס צָרַר אוֹתָן בִּכְנָפָיו, כַּאֲשֶׁר הִסְכִּין, וְהִרְחִיף אוֹתָן, הַרְחֵף וְהוֹרֵד אֶל הָעֵמֶק אֲשֶׁר בּוֹ אַרְמוֹן-פְּסִיכֵי.  וַתִּפְרֹצְנָה הָאַרְמוֹנָה וְאֶל פְּסִיכֵי אֲחוֹתָן, וְהֵן מִתְיַפְּחוֹת בְּדִמְעוֹת-מִרְמָה וְאַנְחוֹת-שֶׁקֶר; וַתִּתְחַלְחַל פְּסִיכֵי, וַתִּשְׁאַל: "הַאִם מָצְאָה רָעָה אֶת אָבִינוּ אוֹ אֶת אִמֵּנוּ?"
וַתַּעַן הַבְּכִירָה: "עָלַיִךְ אָנוּ בּוֹכוֹת, וְאַתְּ מְקוֹר-צַעֲרֵנוּ.  הָהּ, אֲחוֹתֵנוּ הַקְּטַנָּה, הָאֲהוּבָה, לֹא יָדַעתְּ אֲסוֹנֵךְ, וּמַר-גּוֹרָלֵךְ נִסְתָּר מִמֵּךְ".
וְהַשְּׁנִיָּה בָּאֲחָיוֹת נָדָה לָהּ: "הָהּ, פְּסִיכֵי, אֲחוֹתִי, אֲחוֹתִי, הֲתֵדְעִי לְמִי נִשֵּׂאת?  רוֹעִים מְאַחֲרֵי-בָעֶרֶב הִגִּידוּ לָנוּ, אִכָּרִים מַקְדִּימֵי-שַׁחַר סִפְּרוּ לָנוּ; הַיְצוּר אֲשֶׁר הוּא בַעְלֵךְ הוּא דְּרָקוֹן.  הֵם רָאוּהוּ בָּא אֶל הָאַרְמוֹן עִם חֲשֵׁכָה וְיוֹצֵא מִמֶּנּוּ בְּטֶרֶם אוֹרָה, וּמַעֲשָׂיו מְפֻרְסָמִים.  בְּאַרְמוֹן-כְּשָׁפָיו הוּא מְפַתֶּה נְעָרוֹת צְעִירוֹת, וּבִלְהָטָיו עֲלֵיהֶן יִתְנַעֵם, מִבְּלִי אֲשֶׁר תִּרְאֶינָה אוֹתוֹ; וְהֵן הָרוֹת לוֹ.  אָז יֹאכַל אוֹתָן וְאֶת הַוָּלָד אֲשֶׁר בְּבִטְנָן יָחַד; כִּי זֶה מַאֲכַל-תַּאֲוָה לוֹ".
וְשׁוּב הַבְּכִירַה בְּרַחֲמֵי-רֶשַׁע: "אֲחוֹתֵנוּ הָאֻמְלָלָה!  אוֹי לְאָבִינוּ וְאִמֵּנוּ כִּי לְזֹאת יְלָדוּךְ!  הַאִם לֹא הִגִּיד הַדִּבֵּר אֲשֶׁר לְאַפּוֹלוֹן, כִּי רַהַב-אֵימוֹת יִהְיֶה בַּעְלֵךְ?  וְאַתְּ הִשְׁלֵית אֶת נַפְשֵׁךְ כִּי אַךְ טוֹב לָךְ בֵּין אֵלֶּה קוֹלוֹת-בְּלִי-גוּף וּבְחֵיק בַּעַל שׁוֹכֵן-אֹפֶל!"
פּסִיכֵי מוֹדָה כִּי עֵינֶיהָ לֹא רָאוּ אֶת בַּעְלָהּ	
לְשֵׁמַע הַדְּבָרִים הַנּוֹרָאִים הָאֵלֶּה, חָוְרָה פְּסִיכֵי, בִּרְכֶּיהָ פָּקוּ, וְכָל גּוּפָה רָעַד, וּבְקוֹל חָנוּק, מִלִּים קְטוּעוֹת דּוֹבֵבָה: "אַחְיוֹתַי הַטּוֹבוֹת, אֱמֶת, מֵעוֹלָם לֹא רָאִיתִי פְּנֵי בַעְלִי, וְאֵינֶנִּי יוֹדַעַת מִי הוּא וְאֵי-מִזֶּה הוּא.  בַּלַּיְלָה הוּא בָא אֵלַי, וּבִלְחָשִׁים בְּאָזְנַי יְדַבֵּר.  מַר לְאִשָּׁה לִהְיוֹת נְשׂוּאָה לְאִישׁ יְרֵא אוֹר-יוֹם.  וְתָמִיד הוּא מַזְהִירֵנִי קָשׁוֹת, אֲשֶׁר שׁוֹאָה תְבוֹאֵנִי אִם אֲנַסֶּה לָדַעַת מַה-מַּרְאֵהוּ לָעֵינַיִם.  הָה, אַחְיוֹתַי, מָה אֶעֱשֶׂה, מָה אֶעֱשֶׂה?"
עֲצַת זָדוֹן	
אָמְרָה הָאָחוֹת הַשְּׁנִיָּה: "יָדַעְנוּ כִּי בְנַפְשֵׁנוּ בּוֹאֵנוּ אֵלַיִךְ הַיּוֹם, אֲבָל לֹא יָכֹלְנוּ עֲזוֹב אֶת אֲחוֹתֵנוּ הָאֲהוּבָה בַּצָּרָה.  הַרְבֵּה הִתְיָעַצְנוּ יַחַד, וְזֹאת מַחֲשַׁבְתֵּנוּ לְהַצָּלָתֵךְ: מִן הַכֵּלִים אֲשֶׁר בַּבַּיִת, קְחִי לָךְ סַכִּין חַדָּה, וְהַשְׁחִיזִי אוֹתָהּ הֵיטֵב, לְמַעַן תּוּחַד יוֹתֵר.  וּמְנוֹרָה תִקְחִי לָךְ, מַלְּאִי אוֹתָהּ שֶׁמֶן, וְהֵיטִיבִי הַפְּתִילָה.  וְלִפְנוֹת עֶרֶב, עַד לֹא בָא בַּעְלֵךְ, הַדְלִיקִי הַמְּנוֹרָה, וְהַצְפִּינִי אוֹתָהּ מֵאֲחוֹרֵי יְרִיעוֹת עָבוֹת, וְאֶת הַסַּכִּין תַּחַת מַצָּעֵךְ תָּשִׂימִי.  כָּל זֶה תַּעֲשִׂי בְּסֵתֶר-סְתָרִים.  וְהָיָה כִּי יָבוֹא בַעְלֵךְ כְּמִשְׁפָּטוֹ, גַּלִּי לוֹ אַהֲבָה כִּתְמוֹל-שִׁלְשׁוֹם.  וְכַאֲשֶׁר מִנְּשִׁימוֹתָיו תַּכִּירִִי כִּי עָמְקָה שְׁנָתוֹ, תִּתְגַּנְּבִי מִן הַמִּטָּה, סַכִּינֵךְ בְּיָדֵךְ, וְתַקְרִיבִי אֶת הַמְּנוֹרָה אֶל פָּנָיו.  וְכִי תִרְאִיהוּ מִפְלֶצֶת כְּעוּרָה, אַמְּצִי רוּחֵךְ, וּלְאוֹר-הַמְּנוֹרָה תִנְעֲצִי הַסַּכִּין עָמֹק-הַעֲמֵק בְּצַוָּארוֹ.  וַאֲנַחְנוּ אַחְיוֹתַיִךְ בְּקִרְבַת-הָאַרְמוֹן נִהְיֶה.  וְאַחֲרֵי גְאֻלָּתֵךְ מִן הָרַהַב, הָאוֹמֵר לְאָכְלֵךְ חַיִּים, נָחוּשׁ אֵלַיִךְ, נַעֲזוֹר לָךְ לְהוֹצִיא מֵאוֹצְרוֹת-הַחֶמֲדָּה אֲשֶׁר בָּאַרְמוֹן, וְנָשׁוּבָה אֶל הוֹרֵינוּ בְּחֶדְוָה.  אַחַר נִמְצָא לָךְ בַּעַל מִיַּקִּירֵי בְנֵי-אָדָם, וְאָשְׁרֵךְ יָאִיר יָמַיִךְ גַּם לֵילוֹתָיִךְ".
וְהָאֲחָיוֹת מִהֲרוּ לְהִפָּרֵד מֵעַל פְּסִיכֵי, בְּפַחֲדָן פֶּן יִפְגַע בָּהֶן הָאֵל אֲדוֹן-הָאַרְמוֹן.  וְזֶפִירוֹס, רוּחַ-מַעֲרָב, הֶעֱלָה אוֹתָן אֶל רֹאשׁ-הַכֵּף כַּאֲשֶׁר צֻוָּה מֵאָז.
סְעָרוֹת בְּרוּחַ פְּסִיכֵי	
וּפְסִיכֵי נִשְׁאֲרָה לְבַדָּהּ. הִיא טֶרֶם עָשְׂתָה מַעֲשֶׂה, וְהָאֶרִינְיוֹת, בּנוֹת-הַחֵמָה הַמְרַדְּפוֹת כָּל מַכֵּה נֶפֶשׁ קְרוֹבָה, כְּבָר עוֹשׂוֹת סְעָרוֹת בְּרוּחָהּ.  רֶגַע תִּזְכּוֹר אֶת חֶסֶד בַּעְלָהּ וּמָתְקוֹ, וְנִחֲמָה מִמַּחֲשֶׁבֶת הֲרִיגָתוֹ; אַחַר תִּזְכּוֹר אֶת נְבוּאַת-אַפּוֹלוֹן, כִּי תִהְיֶה כַלָּה לְרַהַב, וְאֶת דִּבְרֵי אַחְיוֹתֶיהָ וַעֲצָתָן, וְהִקְשְׁתָה אֶת רוּחָהּ לְאַבֵּד אֶת אֲדוֹנֶיהָ הוֹלֵךְ-הַחֲשֵׁכִים.  לְבַסּוֹף חָזְקָה עָלֶיהָ הַלָּשׁוֹן הָרָעָה אֲשֶׁר לְאַחְיוֹתֶיהָ, וַתָּכֶן הַסַּכִּין וְהַמְּנוֹרָה כַּאֲשֶׁר יֹעָצָה.  אָתָא לַיְלָה, וְהַבַּעַל בָּא אֶל חֲדַר מִשְׁכָּב-פְּסִיכֵי.  וְאַחֲרֵי חֲבוֹק וּנְשׁוֹק, נִרְדַּם אֶרוֹס, וַתֶּעֱרַב עָלָיו שְׁנָתוֹ וַתֶּעֱמָק.  וּפְסִיכֵי עוֹד עֵרָה; וְעַל-אַף דַּמּוֹתָהּ כִּי בַעְלָהּ מִפְלֶצֶת, וְלַמְרוֹת הֲגוֹתָהּ מַחֲשֶׁבֶת-רֶצַח, לִבָּהּ כָלֶה וּמִשְׁתּוֹקֵק אֶל אִישׁ-חֵיקָהּ.
וַתֵּצֵא חֶרֶשׁ מִן הַמִּטָּה, וְהַסַּכִּין הַמְלֻטֶּשֶׁת בְּיָדָהּ, וַתִּקַּח אֶת הַמְּנוֹרָה הַדְּלוּקָה מֵאֲחוֹרֵי מָסָךְ עָבֶה, וַתַּקְרֵב אֶת הַמְּנוֹרָה אֶל פְּנֵי בַּעְלָהּ, וְהַסַּכִּין מוּנֶפֶת בְּיַד-יְמִינָהּ מֵעַל צַוָּארוֹ.
אֶרוֹס נִכְוֶה וְגָז	
אָז נִגְלָה לָהּ אֶרוֹס בְּכָל יָפְיוֹ הָאֱלֹהִי; תַּלְתַּלָּיו – זִיו-זָהָב, לֹבֶן-לֶחְיוֹ מַסְמִיק מֵחֲלוֹם חַכְלִיל, וְעַל קְצוֹת-נוֹצוֹת כְּנָפָיו הַצַּחוֹת, הַטְּהוֹרוֹת מִכָּל-טֹהַר, אַרְגָּמָן וְאַדְמִימוֹת יְרַחֲפוּ, וְכָל גּוּפוֹ מַחֲמַדִּים; וּלְמַרְגְּלוֹתָיו כְּלֵי-מְלַאכְתּוֹ – קַשְׁתּוֹ וְאַשְׁפָּתוֹ-וְחִצָּיו.  וַתִּשְׁכַּח פְּסִיכֵי אֶת מְזִמָּתָהּ, וְלֹא דַי לָהּ כִּי רִוְּתָה עֵינֶיהָ מִמַּרְאֵהוּ, וַתַּעֲבֵר אֶת הַסַּכִּין אֶל שְׂמֹאלָהּ, אֶל הַיָּד הָאוֹחֶזֶת בַּמְּנוֹרָה, וְאֶת יְמִינָהּ שָׁלְחָה אֶל אַשְׁפַּת-הַחִצִּים, וַתִּגַּע בְּחֵץ-זָהָב אֶחָד לְנַסּוֹת חֻדּוֹ.  וַתִּדָּקַר יָדָהּ, וְטִפּוֹת-דָּם בִּצְבְּצוּ מֵאֶצְבָּעָהּ.   וַתִּגְבַּר אַהֲבַת-פְּסִיכֵי אֶל אֶרוֹס, אֵל-הָאַהֲבָה, שִׁבְעִים-וְשִׁבְעָה; וַיְהִי בְּהִזְדַּעְזְעָהּ כִּי נִדְקְרָה יָדָהּ, וַיִּשֹּׁר נֵטֶף-שֶׁמֶן רוֹתֵחַ מִן הַמְּנוֹרָה, וַיַּךְ בְּאֶרוֹס.  וַיִּתְעוֹרֵר הָאֵל מִמִּכְוַת-הַשֶּׁמֶן בְּצַלְעוֹ, וַיַּרְא אֶת הַמְּנוֹרָה וְאֶת הַסַּכִּין אֲשֶׁר בְּיַד פְּסִיכֵי, וּמִיָּד הִשְׂכִּיל אֶת הַנַּעֲשֶׂה.  וַיָּקָם, וַיָּקָח אֶת קַשְׁתּוֹ וְאַשְׁפָּתוֹ, וַיִפְרֹשׂ כְּנָפָיו לָעוּף מִן הָאַרְמוֹן.  טֶרֶם הִתְרוֹמֵם לִמְעוֹפוֹ, וּפְסִיכֵי אָחֲזָה בְרַגְלוֹ, וְלֹא הִרְפְּתָה, וַתִּלָּוֶה אֵלָיו בִּדְאוֹתוֹ הַחוּצָה וּבְהִתְנַשְּׂאוֹ לַמָּרוֹם תַּחַת הַכּוֹכָבִים.
וַיַּחְמוֹל עָלֶיהָ אֶרוֹס, פֶּן תֶּחֱלַשׁ וְתִפּוֹל.  וַיּוֹרִידֶנָּה וַיּוֹשִׁיבֶנָּה אֶל תַּחַת עֵץ-בְּרוֹשׁ אֶחָד.  וַיְדַבֵּר אֵלֶיהָ לֵאמֹר: "בַּת-פְּתַיּוּת אֻמְלָלָה! לְמַעֲנַךְ מָרִיתִי אֶת פִּי אַפְרוֹדִיטֵי אִמִּי, אֲשֶׁר צִוַּתְנִי כִּי אַאֲהִיבֵךְ בְּאִישׁ נָבָל וָרֵיק.  וָאֶעֱזֹב אֶת אוֹלִימְפּוֹס, וּבְעַצְמִי הָיִיתִי לָךְ לְאוֹהֵב וּבָעַל.  הֲלֹא הִזְהַרְתִּיךְ, הַזְהֵר וְחָזוֹר, לְבַל תַּקְשִׁיבִי לְאַחְיוֹתָיִךְ. וַתִּכְרִי אֹזֶן לָהֶן, וְהֵפַרְתְּ אֵמוּן-בְּרִית אֲשֶׁר בֵּינֵינוּ. אַחְיוֹתַיִךְ עַל גְּמוּל-רִשְׁעָתָן תָּבֹאנָה, וְאַתְּ – רַק זֶה עָנְשֵׁךְ כִּי אֶעֶזְבֵךְ".
פְּסִיכֵי יוֹצֵאת לְבַקֵּשׁ אֶת אֶרוֹס	וַיְעוֹפֵף אֶרוֹס, וַיַּעַזְבֶנָּה לְנַפְשָׁה, וְהִיא יוֹשֶׁבֶת תַּחַת הַבְּרוֹשׁ, הֲמוּמָה בִיגוֹנָהּ.  וַיְהִי בִּזְרוֹחַ כּוֹכַב-הַשַּׁחַר, פוֹסְפוֹרוֹס בֶּן אֵאוֹס, וַתִּתְאוֹשֵׁשׁ מְעַט, וַתֵּצֵא עַל פְּנֵי הָעוֹלָם לְבַקֵּשׁ אֶת שֶׁאָהֲבָה נַפְשָׁהּ.  
וּשְׁתֵּי הָאֲחָיוֹת הַגְּדוֹלוֹת, בְּבֵית הוֹרֵיהֶן הַנְּמַקִּים בִּיגוֹנָם, כָּל הַיּוֹם הַהוּא חִכּוּ לִשְׁמוֹעַ דָּבָר מִפְּסִיכֵי: קַוֹּה קִוּוּ כִּי נִסְּתָה לַעֲשׂוֹת כַּעֲצָתָן, וְאֶל חֵיק-מִשְׁפַּחְתָּהּ תָּשׁוּב עֲלוּבָה וּמֻשְׁפֶּלֶת, וְאוּלַי מֻכֵּית עַד טֵרוּף-נֶפֶשׁ מִקֶּצֶף בַּעְלָהּ עָלֶיהָ. אַךְ הִרְהִיבוּ עֹז בְּנַפְשָׁן לִקְרֹב אֶל הַכֵּף וְלָרֶדֶת אֶל עֵמֶק-הָאַרְמוֹן, פֶּן תִּסָּחַפְנָה בָּרָעָה אֲשֶׁר תִּמְצָא אֶת פְּסִיכֵי.
וּבַלַּיְלָה עָלוּ אִשָּׁה עַל יְצוּעָהּ, וַתַּפְקֵדְנָה רוּחָן לִתְנוּמָה מִתּוֹךְ בִּטָּחוֹן, כִּי אָמְנָם פֻּצְפַּץ אֹשֶׁר פְּסִיכֵי, וְגַאֲוָתָה הָיְתָה לְמִרְמָס.
שְׁתֵּי הָאֲחָיוֹת חוֹלְמוֹת חֲלוֹם אֶחָד, וּפִתְרוֹנוֹ מְמַהֵר לָבוֹא	
הָאָחוֹת הַבְּכִירָה יְשֵׁנָה, וַיָּבוֹא אֵלֶיהָ חֲלוֹם-מַדּוּחִים, וַיִּתְיַצֵּב לְפָנֶיהָ בִּדְמוּת-אֵל נֶהְדֶּרֶת וְהָאֵל דִּבֶּר אֵלֶיהָ לֵאמֹר: "אָנֹכִי אַהַב, אֲשֶׁר אֶרוֹס אֶקָּרֵא בְּפִי אֵלִים וּמְתִים.  מָאַסְתִּי בִּפְסִיכֵי, אֲשֶׁר הָיְתָה לִי לְאִשָּׁה, וָאֲגָרֵשׁ אוֹתָהּ מִלְּפָנַי, כִּי בָגְדָה בִּי.  וְאַתְּ טוֹבָה וְיָפָה מִפְּסִיכֵי אֲחוֹתֵךְ, וּבָךְ בָּחַרְתִּי לִמְלוֹךְ תַּחְתֶּיהָ בְּלִבִּי וּבְאַרְמוֹנִי.  עֲלִי אֶל רֹאשׁ כֵּף-הַסֶּלַע, וְעַל כַּנְפֵי-זֶפִירוֹס תִּדְאִי אֶל נַחֲלָתֵךְ, אֲשֶׁר לָךְ שָׁפָרָה.  חוּשִׁי-בוֹאִי, כִּי אוֹהֲבֵךְ מְחַכֶּה לָךְ".
וַתָּקָם הָאָחוֹת הַבְּכִירָה, כֻּלָּהּ מְפֹעֶמֶת-שָׂשׂוֹן, וַתָּרָץ אֶל גִּבְעַת-הַכֵּף – וַחֲלוֹם-הַמַּדּוּחִים כַּעֲנַן-זֹהַר נוֹסֵעַ לְפָנֶיהָ; וַתַּחְפֹּז וַתַּעַל אֶל פִּסְגַּת-הַכֵּף, וַתִּקְפֹּץ מַטָּה אֶל תְּהוֹם-הָאֲוִיר.  אַךְ הַפַּעַם לֹא הָיָה שָׁם זֶפִירוֹס, רוּחַ-מַעֲרָב, לְקַבֵּל אוֹתָהּ בִּכְנָפָיו וּלְהַדְאוֹתָהּ אֶל עֵמֶק-הַפְּלָאִים. וַתַּךְ בְּצוּקֵי הַסְּלָעִים אֲשֶׁר עִם הַיָּם מִתַּחַת, וַתִּתְפַּזֵּרְנָה עַצְמוֹתֶיהָ, וּבְשָׂרָה הָיָה לְמַאֲכַל-דָּגִים.
וּמִקֵּץ שָׁעָה שָׁב חֲלוֹם-הַמַּדּוּחִים וַיְרַחֵף מֵעַל רֹאשׁ הָאָחוֹת הַשְּׁנִיָּה, הַיְשֵׁנָה עַל יְצוּעָהּ; וַיּוֹפַע עָלֶיהָ בִּדְמוּת אֶרוֹס הָאֵל, וַיֹּאמֶר לָהּ: "אָנֹכִי אַהַב, הַמְכֻנֶּה אֶרוֹס. וַתְּהִי פְּסִיכֵי אֲחוֹתֵךְ לִי לְאִשָּׁה; אֶפֶס כִּי מָצָאתִי בָהּ דְּבַר-פֶּשַׁע, וַתִּתְכַּעֵר בְּעֵינַי, וְגֵרַשְׁתִּיהָ. וְאַתְּ בָּרָה וְתַמָּה מִמֶּנָּה, וְחִנֵּךְ מֵחִנָּהּ עָדָף.  בָּךְ חָשַׁקְתִּי לָדוּר בְּאַרְמוֹנִי וּלְהִתְרַוּוֹת מֵאַהֲבָתִי תַּחַת אֲחוֹתֵךְ.  עֲלִי אֶל רֹאשׁ-הַכֵּף, וְיַסִּיעֵךְ זֶפִירוֹס, רוּחַ-מַעֲרָב, אֶל נְוֵה-תַּעֲנוּגָי.  אוּצִי-בוֹאִי, כִּי קָצְרָה רוּחִי מֵהָכִיל תְּשׁוּקָתִי אֵלָיִךְ".
וַתָּקָם הָאָחוֹת הַשְּׁנִיָּה, וַתָּחֶשׁ פְּעָמֶיהָ אֶל גִּבְעַת-הַכֵּף, וְהַחֲלוֹם מַבְרִיק לְפָנֶיהָ בְּזָהָב וְאַבְנֵי-חֵן וָעֳשָׁרִים אֵין-קֵץ.  וַתַּעַל אֶל רֹאשׁ-הַכֵּף, וַתִּקְפֹּץ מַטָּה גַם הִיא כַּאֲחוֹתָהּ הַבְּכִירָה.  וְלֹא הָיָה שָׁם זֶפִירוֹס לְקַחְתָּהּ, וַתִּתְנַפֵּץ אֶל צוּקִים שְׁצוּפֵי-מִשְׁבָּרִים, וַיִּגַּר דָּמָהּ אֶל הַמַּיִם, וּכְרִישִׁים וְעַכְבִישֵׁי-יָם הֵרִיחוּ, וַיְנַסְּרוּ אֶל הַסְּעֻדָּה.
פְּסִיכֵי שׁוֹפֶכֶת שִׂיחַ לִפְנֵי אֵלוֹת גְּדוֹלוֹת וְהֵן יָדָן קְצָרָה מֵהוֹשִׁיעַ לָהּ	 
וּפְסִיכֵי יוֹמָם וָלַיְלָה נוֹדֶדֶת בָּעוֹלָם לְבַקֵּשׁ אֶת אֲהוּבָהּ, אֲשֶׁר בְּאַשְׁמָתָהּ גָּז מִמֶּנָּה.  וַתִּשְׂבַּע תְּלָאוֹת וּמְצוּקוֹת, וּבְכָל עִנּוּיֶיהָ לֹא סָר מֵעָלֶיהָ חִנָּהּ: דּוֹמֶה, הַצַּעַר וְהַתּוּגָה הֶעֱמִיקּו אֶת יָפְיָהּ, וְהוֹסִיפוּ עַנְוַת-תֹּם לַהֲלִיכוֹתֶיהָ. וּמִדֵּי רְאוֹתָהּ מִשְׁכַּן-אֵלִים, תָּסוּר אֵלָיו וְתִשְׁתַּטַּח בִּתְפִלָּה לֵאלֹהֵי-הַמָּקוֹם, כָּכָה הִתְפַּלְּלָה בְּהֵיכַל-דֵּימֶטֶר אֲשֶׁר עַל אַחַד-הֶהָרִים, וַתִּשְׁפֹּךְ נַפְשָׁהּ לִפְנֵי הָאֵלָה.  וְהָאֵלָה חָמְלָה עָלֶיהָ, וַתּוֹפַע עָלֶיהָ, וַתֹּאמֶר לָהּ: "בִּתִּי, מָה אֶעֱשֶׂה לָךְ, וְאַפְרוֹדִיטֵי קָצְפָה עָלַיִךְ, וּבִגְלָלָהּ לֹא אוּכַל תֵּת לָךְ מַחֲסֶה, אוֹ הוֹרוֹת לָךְ דֶּרֶךְ אֶל אֲהוּבֵךְ".  וְגַם אֶל הֵיכַל-הֶרָה בָּאָה, וַתִּתְפַּלֵּל אֶל הֶרָה, וַתֹּאמַר: "אֵשֶׁת-זֶאוּס, גְּבֶרֶת-אֵלִים, אַתְּ הַמְמֻנָּה עַל נִשּׂוּאִים, הֵרָיוֹן וְלֵדָה, הַטִּי חַסְדֵּךְ אֵלָי!  שָׁמְרִינִי מִזַּעַם אַפְרוֹדִיטֵי, וְהַחֲזִירִי לִי אֶת אֱמוּנֵי-בַעְלִי, הוֹרֵה הַיֶּלֶד אֲשֶׁר בְּבִטְנִי".  וַתּוֹפַע עָלֶיהָ הֶרָה בְּזִיו, וַתֹּאמֶר לָהּ: "מִסְכֵּנָה, לֹא אוּכַל עָזְרֵךְ, כִּי אֵיָכה אֶפְתַּח בְּרִיב עִם כַּלָּתִי, אֵשֶׁת הֶפֵיסְטוֹס בְּנִי, הִיא אַפְרוֹדִיטֵי יְלִידַת קֶצֶף-הַיָּם, הַזּוֹעֶמֶת אוֹתָךְ, כִּי הִתְרַצֵּית לָקַחַת לְעַצְמֵךְ הַעֲרָצָה הַמַּגִּיעָה אַךְ לָהּ; וּפִי-מֵאָה תִזְעֳמֵךְ, אִם יִוָּדַע לָהּ כִּי לָקַחַתְּ מִמּנָּה אֶת בְּנָהּ, אֶרוֹס.  אַךְ זֹאת אֶעֱשֶׂה לְמַעֲנֵךְ.  כְּבוֹא הַזְּמָן, אֹמַר מִלָּה לְטוֹבָתֵךְ".  וַתֵּעָלֵם הֶרָה.  וּפְסִיכֵי חָזְרָה אֶל דֶּרֶך-נְדוּדֶיהָ.
פַּאן מְסַפֵּר אֵיךְ נוֹדְעָה אַהֲבַת פְּסִיכֵי וְאֶרוֹס לְאַפְרוֹדִיטֵי; הוּא מַשִּׂיא לִפְסִיכֵי עֵצָה חֲכָמָה, אַף מְנַבֵּא לָהּ טוֹבוֹת	בְּמִשְׁכְּנוֹת-רוֹעִים פָּגְשָׁה פְּסִיכֵי אֶת הָאֵל הָאַרְצִי הָעַתִּיק, פַּאן, אֲשֶׁר שְׁתֵּי רַגְלָיו כְּרַגְלֵי-הַתָּיִשׁ, וַתִּשְׁפּוֹךְ לְפָנָיו פְּסִיכֵי אֶת מְרִי-שִׂיחָתָהּ.  וַיֹּאמֶר לָהּ פַּאן: "דְּעִי, אַפְרוֹדִיטֵי מְבַקֶּשֶׁת אוֹתָךְ לְרָעָתֵךְ עַל פְּנֵי כָל הָאִיִּים וְהָאֲרָצוֹת.  פַּעַם, כְּרַחֲצָהּ בְּמֵי-הַיָּם, בָּא אֵלֶיהָ שַׁחַף – מֵאוֹתָם הָעוֹפוֹת הַלְּבָנִים אֲשֶׁר יִדְאוּ מֵעַל מַיִם רַבִּים, רָחוֹף מֵעַל גַּלִּים וְנָגוֹעַ וּבַל-נָגוֹעַ בְּקִצְפֵיהֶם, וְרָכוֹב עַל מִשְׁבָּרִים נוֹסְעֵי אֶל-חוֹף.  וְסִפֶּר-לָהּ הַשַּׁחַף אֶת כָּל סוֹד הָאַהֲבָה אֲשֶׁר בֵּינֵךְ וּבֵין אֶרוֹס בְּנָהּ.  זֹאת אֵפוֹא, עֲשִׂי.  מְקוֹר-כַּעְסָהּ עָלַיִךְ הוּא כִּי דִמְּתָה בְּנַפְשָׁהּ, אֲשֶׁר הִשְׁתַּוֵּית אֵלֶיהָ.  לְכִי וְהַשְׁפִּילִי אֶת עַצְמֵךְ לְפָנֶיהָ; הֲיִי לָהּ לְשִׁפְחָה, וְהִתְעַנֵּית תַּחַת יָדָהּ.  אַל יִפּוֹל רוּחֵךְ בְּקִרְבֵּךְ.  פְּסִיכֵי שְׁמֵךְ, אֲשֶׁר מִתְפָּרֵשׁ  פַּרְפָּר וְגַם  נְשָׁמָה; כִּי, כְּמוֹ הַפַּרְפָּר יִגְוַע מִדְּמוּת אַחַת לְמַעַן חֲיוֹתוֹ בִדְמוּת חֲדָשָׁה, וְסוֹפוֹ פּוֹרֵשׂ כַּנְפֵי-הָדָר לַשֶּׁמֶשׁ, כֵּן הַנְּשָׁמָה מִתְגַּלְגֶּלֶת מִדְּמוּת אֱלֵי דְמוּת, וְסוֹפָהּ לִפְרֹשׂ כְּנָפַיִם לְאוֹר תִּפְאֶרֶת-נְצָחִים.  וְאַתְּ מְזֻמֶּנֶת לְאַלְמָוֶת יַחַד עִם אֶרוֹס, אֲהוּבֵךְ-מְיֻעָדֵךְ".  לֹא הֵבִינָה פְּסִיכֵי אֶת כָּל אֲשֶׁר אָמַר לָהּ פַּאן, אֲבָל הִיא יָצְאָה מִלְּפָנָיו בְּנֶפֶשׁ מְחֻזָּקֶת.
פְּסִיכֵי מִתְמַכֶּרֶת שִׁפְחָה לְאַפְרוֹדִיטֵי	
וַיְהִי בְּטַיְּלָהּ בְּשָׂדֶה וּבְאָחוּ, וַתֵּרֶא עַל כַּר-דֶשֶׁא אֶת אַפְרוֹדִיטֵי הָאֵלָה, מְשַׂחֶקֶת וּמִשְׁתּוֹבֶבֶת עִם נִימְפוֹת נַעֲרוֹתֶיהָ.  וְאַפְרוֹדִיטֵי עֵירֻמָּה, רַק זֵרֵי-פְּרָחִים עַל שָׁדֶיהָ, וּבְשָׁרָהּ וָרֹד מֵרִיצָה וְרִקּוּד, וְיוֹנֶיהָ מְרַחֲפוֹת מֵעַל רֹאשָׁהּ.  וַתִּגַּשׁ פְּסִיכֵי אֶל אֵלַת-הַיֹּפִי, וְלִבָּהּ הוֹלֵם מִפַּחַד וְהַעֲרָצָה.  וַתִּשְׁתַּחֲוֶה לִפְנֵי הָאֵלָה, וַתִּלְחַשׁ: "אֲנִי פְּסִיכֵי. שִׁפְחָה אֲנִי תַּחַת רַגְלָיִךְ".  וַתִּלְבַּשׁ אַפְרוֹדִיטֵי נְקָמוֹת, כִּמְעַט נִתְכַּעֲרוּ פָּנֶיהָ הַיָּפִים מִכַּעַס, וַתִּתְאַכְזֵר לַנַּעֲרָה, וַתֹּאמַר: "הַאַתְּ פְּסִיכֵי יְרִיבָתִי, אֲשֶׁר הַמְעַט לָךְ קַחַת מִנְחוֹתַי מִבְּנֵי-אָדָם, לָקַחַתְּ בַּשִּׁבְיָה אֶת בְּנִי, אֶת אֶרוֹס, וְכִמְעַט הֵמַתְּ אוֹתוֹ, לוּ יָכְלוּ אֵלִים לָמוּת.  הִנֵּה הוּא שׁוֹכֵב פָּצוּעַ בְּאוֹלִימְפּוֹס שֶׁל-מַעְלָה, מִשֶּׁמֶן רוֹתֵחַ אֲשֶׁר יָצַקְתְּ עַל בְּשָׂרוֹ, וְאֵין תְּרוּפָה לְפִצְעוֹ.  וְעַתָּה, שִׁפְחָה, סְעִי אִתִּי, וְאֵדַע אֵת אֲשֶׁר אֶעֱשֶׂה בָּךְ".
וַתְּצַו עַל נַעֲרוֹתֶיהָ וַתִּרְתֹּמְנָה אֶת שְׁמוֹנֶה יוֹנֶיהָ, מוֹשְׁכוֹת רִכְבָּהּ.  וַתַּעַל אֶת פְּסִיכֵי עִמָּהּ בָּרֶכֶב, וַתָּאֶץ בַּיּוֹנִים לְהַסִּיעָן בִּנְתִיבוֹת-אֲוִיר אֶל הֵיכָלָהּ אֲשֶׁר בָּעִיר פָּפוֹס.  שָׁם כָּלְאָה אֶת פְּסִיכֵי בְּתָא אֲשֶׁר בַּהֵיכָל.  וְאַפְרוֹדִיטֵי דָאֲתָה עִם יוֹנֶיהָ אֶל נְוֵה-הָאֵלִים בְּאוֹלִימְפּוֹס; וְכַנְפֵי-הַיּוֹנִים מַוְרִידוֹת בְּאוֹר-הַשְּׁקִיעָה בִּדְאוֹתָן דּאֹה וְעָלֹה...
תַּפְקִיד מִיוּן הַגַּרְעִינִים	
לַמָּחֳרָת, הַשְׁכֵּם בַּבֹּקֶר, שָׁבָה אַפְרוֹדִיטֵי אֶל פְּסִיכֵי, פָּתְחָה אֶת תָּא-הַכֶּלֶא שֶׁל הָעַלְמָה, וַתֹּאמֶר אֵלֶיהָ: "שִׁפְחָה, הִגִּיעָה שְׁעַת צֵאתֵךְ לַעֲבוֹדָה.  הִנֵּה, עַל מַרְצֶפֶת חֲצַר-הַהֵיכָל – עֲרֵמָה שֶׁל גַּרְעִינִים מִגַּרְעִינִים שׁוֹנִים: חִטָּה וְדֹחַן וּשְׂעוֹרָה וְכֻסֶּמֶת וְדָגָן, עֲדָשִׁים, פּוֹלִים וְקִטְנִיּוֹת, בַּקְיָה וּפָרָג, וְכֻלָּם בְּלוּלִים-מְעֹרָבִים יָחַד.  סַדְּרִי אוֹתָם גַּרְעִין-גַּרְעִין לְמִינֵהוּ, בִּקְבוּצוֹת קְטַנּוֹת וּנְקִיּוֹת, כָּל זַן וָזַן וּקְבוּצָתוֹ.  זֹאת מְלַאכְתֵּךְ עַד עָרֶב.  וְאִם לֹא תַשְׁלִימִי פָּעֳלֵךְ בְּטֶרֶם זְרוֹחַ הֶסְפֵּרוֹס בִּשְׁמֵי-הַמַּעֲרָב, אֲקַפַּח זְרוֹעוֹת-יָדַיִךְ, וְלֹא תוֹסִיפִי שְׁלוֹחַ אוֹתָן לְחַבֵּק אֵלִים צְעִירִים".  וְאַפְרוֹדִיטֵי נָסְעָה בְּרִתְמַת-הַיּוֹנִים שֶׁלָּהּ אֶל תַּעֲנוּגוֹת בַּמֶּרְחַקִּים, וְהִנִּיחָה אֶת פְּסִיכֵי הָאֻמְלָלָה לְבַדָּהּ עַל מַרְצֶפֶת-הֶחָצֵר; וּפְסִיכֵי נוֹאֶשֶׁת, כִּי הַתַּפְקִיד אֲשֶׁר לְפָנֶיהָ נִבְצַר מִיכֹלֶת-אֱנוֹשׁ, וּמַה-גַּם בְּיוֹם אֶחָד.  וַתֵּשֶׁב לָאָרֶץ וַתַּבֵּט מַשְׁמִימָה אֶל עֲרֵמַת-הַגַּרְעִינִים הַגְּדוּשָׁה.
וּנְמָלָה קְטַנָּה בְּשׁוּלֵי-הַדֶּשֶׁא אֲשֶׁר לַחֲצַר-הַהֵיכָל, רָאֲתָה בְּצַעַר הָעַלְמָה הַיָּפָה, וַתַּחְמֹל עָלֶיהָ, וַתִּקְרָא לָהּ בְּקוֹל דַּק מִתּוֹךְ דֶּשֶׁא-הָעֵשֶׂב: "אַל תִּדְאֲגִי, הַיָּפָה!  הִנְנִי וְאֶקְרָא לְאַחְיוֹתַי, וְתָבֹאנָה לְעֶזְרָתֵךְ".  וַתִּקְרָא הַבְּרִיָּה הַזְּעִירָה טוֹבַת-הַנְּשָׁמָה לְאַחְיוֹתַיהָ הֶחָרוּצוֹת וַתָּבֹאנָה לְמֵאוֹת וְלַאֲלָפִים.  וַתִּקַּח כָּל נְמָלָה גַּרְעִין אֶחָד בְּפִיהָ, וְעַד שְׁעַת-הַצָּהֳרַיִם כְּבָר הָיוּ הַגַּרְעִינִים מְסֻדָּרִים בִּקְבוּצוֹת קְטַנּוֹת, גַּרְעִין-גַּרְעִין לְמִינֵהוּ, כָּל זַן לְעַצְמוֹ.   
וַיְהִי לְעֶת-עֶרֶב, וַתָּבוֹא אַפְרוֹדִיטֵי, וְהִנֵּה הַמְּלָאכָה עֲשׂוּיָה. וַתִּגְעַר אַפְרוֹדִיטֵי בְּפְסִיכֵי: "בָּרוּר כִּי לֹא נָקַפְתְּ אֶצְבַּע בָּעֲבוֹדָה הַזֹּאת לַעֲשׂוֹתָהּ. אֶל-נָכוֹן כִּשַּׁפְתְּ אֶת מִישֶׁהוּ לַעֲשׂוֹתָהּ בַּעֲדֵךְ, כְּמוֹ שֶׁכִּשַּׁפְתְּ אֶת בְּנִי לְדָבְקָה בָּךְ.  שׁוּבִי אֶל בֵּית-כִּלְאֵךְ, וְהַלַּיְלָה אֶהְגֶּה בְּתַפְקִיד אַחֵר, יָאֶה לְשִׁפְחָה כָּמוֹךְ".  וַתַּשְׁלֵךְ לִפְסִיכֵי פְּרוּסַת-לֶחֶם יְבֵשָׁה לְפַת-עַרְבִית, וַתִּכְלָא אוֹתָהּ.
תַּפְקִיד פְּקַעַת הַצֶּמֶר	
וַיְהִי לְמָחָר, אַךְ נִרְאוּ דִגְלֵי-אֵאוֹס הַוְּרֻדִּים בִּפְאַת הַמִּזְרָח, וַתִּקְרָא אַפְרוֹדִיטֵי לִפְסִיכֵי, וַתֹּאמֶר לָהּ: "רוֹאָה אַתְּ אֶת הַצֹּאן הַמְהַלְּכוֹת שָׁם מֵעֵבֶר לַנַּחַל? צַמְרָן צֶמֶר-זָהָב, וְרוֹעֶה אֵין לָהֶן.  לְכִי וְהַשִּׂיגִי לִי פְּקַעַת-צֶמֶר מִפַּרְווֹתֵיהֶן. עִם עֶרֶב אָשׁוּב, וְאוֹי-אוֹי לָךְ אִם אֵין הַצֶּמֶר בְּיָדֵךְ".  וַתִּסְתַּלֵּק אַפְרוֹדִיטֵי בְּרִכְבָּהּ, רֶכֶב-הַיּוֹנִים.
וַיְהִי בְּהִתְקָרֵב פְּסִיכֵי אֶל הַנַּחַל וַתִּשְׁמַע קוֹל קְנֵה-סוּף מִן הַקָּנִים הַגְּדֵלִים עַל שְׂפַת-הַמַּיִם, לוֹחֵשׁ לָהּ: "הִשָּׁמְרִי-לָךְ מֵהִכָּנֵס אֶל הַנַּחַל לַעֲבוֹר בּוֹ, כִּי קָדוֹשׁ הַנַּחַל לְאַפּוֹלוֹן, וְהוּא לֹא יִסְלַח לִמְחַלֵּל מֵימָיו.  וְאֶל כִּבְשׂוֹת-הַצֹּאן הָהֵן אַל תִּגָּשִׁי.  צֹאן טוֹרְפוֹת הֵן.  אָדָם כִּי יָבוֹא בֵּינֵיהֶן, הֵן רוֹמְסוֹת אוֹתוֹ בְּרַגְלֵיהֶן, נוֹגְחוֹת אוֹתוֹ בְּקַרְנֵיהֶן, אוֹ בְשִׁנֵּיהֶן אוֹתוֹ תִשֹּׁכְנָה.  אֲבָל זֹאת תַּעֲשִׂי, וְשָׁלוֹם יִהְיֶה לְנַפְשֵׁךְ.  כִּנְטוֹת הַשֶּׁמֶשׁ לַעֲרוֹב, הַצֹּאן חוֹצוֹת אֶת הַנַּחַל לְהֵאָסֵף אֶל דִּירָן, וְהֵן עוֹבְרוֹת דֶּרֶךְ קְנֵי-הַסּוּף וְהַקּוֹצִים אֲשֶׁר עַל הַגָּדָה מִזֶּה. וּבְעֶבְרָן, נֶאֱחָזוֹת וְנִתְלוֹת שְׂעָרוֹת מִצַּמְרָן בְּקָנֶה וּבְקוֹץ.  אַחֲרֵי לֶכְתָּן, תַּאַסְפִי אֶת שַׂעֲרוֹת-הַצֶּמֶר הָאֵלֶּה, וְהָיוּ בְיָדֵךְ לִפְקָעַת".
תַּפְקִיד מֵי הַסְּטִיכְּס	
וַתַּעַשׂ פְּסִיכֵי כַּעֲצַת הָקָּנֶה.  וּכְבוֹא אֵלֶיהָ אַפְרוֹדִיטֵי, מָצְאָה כִּי פְקֻדָּתָהּ נִמְלְאָה עַל יְדֵי הַצְּעִירָה, וְהִיא לֹא נִזּוֹקָה.  וְלֹא יָדְעָה הָאֵלָה אֵיךְ הָיָה הַדָּבָר.  וַתֹּאמַר: "אָכֵן כְּשָׁפִים עִמָּךְ, וְנִצַּלְתְּ הַפָּעַם.  אַךְ לַמָּחֳרָת זֶה תַּפְקִידֵךְ, הַשִּׁפְחָה!  הַנָּהָר סְטִיכְּס, אֲשֶׁר בִּשְׁמוֹ נִשְׁבָּעִים הָאֵלִים, תְּחִלָּתוֹ אֶשֶׁד הַגָּח מִלֵּב-צוּר.  הֵא לָךְ צְלוֹחִית.  עִם בֹּקֶר תְּטַפְּסִי בַּצּוּר, וְתָבִיאִי לִי מְלֹא הַצְּלוּחִית מַיִם מִן הַמָּקוֹם אֲשֶׁר שָׁם הֵם פּוֹרְצִים לָרִאשׁוֹנָה מֵחֶבְיוֹן-הַצּוּר". וְהַשְׁכֵּם-בַּבֹּקֶר פָּתְחָה אַפְרוֹדִיטֵי אֶת תָּא-כִּלְאָהּ שֶׁל פְּסִיכֵי, וַתֹּאמֶר לָהּ: "וְעַתָּה לְכִי, עֲשִׂי שְׁלִיחוּתֵךְ".
וַתֵּלֶךְ פְּסִיכֵי אֶל הַצּוּר, וְהַצּוּר גָּבוֹהַּ וְתָלוּל וְחָלָק, וְהַמַּיִם יוֹצְאִים מֵאֶמְצָעִיתוֹ בֵּין הַשָּׁמַיִם וּבֵין הָאָרֶץ, וּמִשְׁתַּפְּכִים מַטָּה בְּרַעַם וָקֶצֶף,
וְהֵם שׁוֹטְפִים בְּנָהָר אָפֵל עַל הָאָרֶץ, עַד שֶׁהֵם נִכְנָסִים וְנֶעְלָמִים בְּחֵיק-מְעָרָה, הַמּוֹלִיכָה אֶל עֻמְקֵי-שְׁאוֹל.  וַתֵּרֶא פְּסִיכֵי כִּי לֹא תוּכַל עֲלוֹת בַּצּוּר מִבְּלִי הַחֲלֵק וְנָפֹל מַטָּה אֶל מוֹתָהּ.  עוֹד הִיא מַבִּיטָה אֶל הָאֶשֶׁד הַמִּתְרַתֵּחַ וְשׁוֹאֵג, וְתוֹהָה מַה תַּעֲשֶׂה, וְזֶאוּס, הָרוֹאֶה כֹל, שָׁלַח לָהּ אֶת נִשְׁרוֹ.  וְהַנֶּשֶׁר נָחַת עַל יָדָהּ, וַיֹּאמֶר לָהּ: "שְׁלִיחַ-זֶאוּס אָנִי.  לֹא יִתֵּן זֶאוּס לְנֶפֶשׁ תַּמָּה כִּי תֹאבֵד.  תְּנִי לִי אֶת הַצְּלוֹחִית, אֵשֶׁת-אֶרוֹס, וַאֲמַלְאֶנָּה".  וַתִּתֵּן לוֹ פְּסִיכֵי אֶת הַצְּלוֹחִית.  וְהַנֶּשֶׁר עָף אֶל לֵב-הַצּוּר מִמַּעַל, אֲשֶׁר שָׁם מוֹצָא-הָאֶשֶׁד, וַיִּשְׁאַב מִן הַמָּיִם; וַיֵּרֶד וַיָּבֵא אֶת הַכְּלִי הַמָּלֵא אֶל הָעַלְמָה.
וַיְהִי כְּבוֹא אַפְרוֹדִיטֵי, וּבְמָצְאָהּ כִּי הִנֵּה עָשְׂתָה פְּסִיכֵי גַם אֶת תַּפְקִידָהּ זֶה בִּשְׁלֵמוּת, רָגְזָה הָאֵלָה עַד-מְאֹד: "גַּם הַפַּעַם עָמְדוּ לָךְ כְּשָׁפַיִךְ הַגְּדוֹלִים. בֶּאֱמֶת, נַעֲרָה מְאֹד חֲכָמָה אָתְּ.  וְרַק שְׁלִיחוּת עוֹד אַחַת – וְהִיא קַלָּה לְעֻמַּת הַקּוֹדְמוֹת – אַטִּיל עָלָיִךְ.  תַּעֲשִׂי אוֹתָהּ לְמַעֲנִי, וְאֶקְרָא לָךְ דְּרוֹר מִשִּׁעְבּוּדֵךְ".
תַּפְקִיד מִשׁחַת-פֶּרְסֶפוֹנֵי	
וּבַבֹּקֶר הַבָּא נָתְנָה אַפְרוֹדִיטֵי בְּיַד פְּסִיכֵי קֻפְסָה, וַתֹּאמֶר לָהּ: "רְדִי אֶל שְׁאוֹל-תַּחְתִּיּוֹת, אֶל אַרְמוֹן-הָדֶס, וּבַקְּשִׁי מֵאֵת אֵשֶׁת שַׁלִּיט-טַרְטָרוֹס, פֶּרְסֶפוֹנֵי הַמַּלְכָּה, כִּי תְמַלֵּא אֶת קֻפְסָתִי זֹאת מִן הַמִּשְׁחָה אֲשֶׁר בָּהּ הִיא מְשַׁמֶּרֶת יָפְיָהּ לָנֶצַח.  בִּשְׁמִי תְּבַקְשִׁי אֶת הַדָּבָר; וְתַגִּידִי לָהּ כִּי אַךְ מְעַט מִן הַמִּשְׁחָה תַּסְפִּיק לִי.  וּתְמַהֲרִי תָשׁוּבִי אֵלַי, כִּי מַחֲזֵה-שַׁעֲשׁוּעִים לָנוּ הַלַּיְלָה בְּאוֹלִימְפּוֹס, וַאֲנִי מְאֹד צְרִיכָה לְמִשְׁחַת-הַסְּגֻלָּה הַהִיא".
וַתָּבֶן פְּסִיכֵי כִּי אֶל מָוֶת הִיא נִשְׁלַחַת הַפָּעַם, כִּי רַק הַמֵּתִים יָבוֹאוּ אֶל טַרְטָרוֹס.  וַתֹּאמֶר אֶל נַפְשָׁהּ: "טוֹב כִּי אָמוּת בִּידֵי עַצְמִי, וְלֹא אֶתְעַנֶּה בְּיִסּוּרֵי-שְׁאוֹל בְּטֶרֶם מוֹתִי."  וַתַּעַל אֶל מִגְדָּל גָּבוֹהַ, וַתֹּאמֶר לְהַפִּיל עַצְמָהּ מֵרֹאשׁוֹ אָרְצָה.  אֲבָל הַמִּגְדָּל פִּתְאֹם הִתְחִיל דּוֹבֵר אֵלֶיהָ בִּשְׂפַת-אֱנוֹשׁ, וַיֹּאמֶר לָהּ: "יָפָה בָּעֲלָמוֹת, אַל לְנַפְשֵׁךְ הִתְיָאֵשׁ, עַתָּה כַּאֲשֶׁר נִסְיוֹנוֹתַיִךְ קְרֵבִים לְקִצָּם.  זֹאת תַּעֲשִׂי, וְתֵרְדִי אֶל שְׁאוֹל בְּשָׁלוֹם וְגַם עָלֹה תַעֲלִי.  אֵצֶל הָעִיר לַקֶדֵּימוֹן תִּמְצְאִי פֶּתַח מִפִּתְחֵי הַמְּחִלּוֹת, הַמּוֹלִיכוֹת אֶל שְׁאוֹל-תַּחְתִּיּוֹת וְהַמָּדוֹר טַרְטָרוֹס.  וְלָקַחַתְּ אִתָּךְ שְׁתֵּי מַטְבְּעוֹת-נְחֹשֶׁת וּשְׁתֵּי פְּרוּסוֹת-לֶחֶם טְבוּלוֹת-בִּדְבָשׁ.  הַמַּטְבְּעוֹת הֶן בִּשְׁבִיל חָרוֹן, הַשַּׁיָּט הַמַּעֲבִיר אֶת בָּאֵי-שְׁאוֹל בְּסִירָתוֹ עַל פְּנֵי הַנָּהָר הַמַּפְרִיד בֵּין הַחַיִּים וּבֵין הַמֵּתִים; וְאַתְּ בְּבוֹאֵךְ תִּתְּנִי לוֹ מַטְבֵּעַ אֶחָד, וְעוֹד אֶחָד בְּצֵאתֵךְ.  הַלֶּחֶם הַטָּבוּל בִּדְבַשׁ הוּא בִּשְׁבִיל קֶרְבֶּרוֹס, הַכֶּלֶב מְשֻׁלַּשׁ-הָרָאשִׁים וּזְנַב-דְּרָקוֹן – זְנָבוֹ, הַשּׁוֹמֵר שַׁעֲרֵי-שְׁאוֹל; פְּרוּסָה אַחַת תִּתְּנִי לוֹ בְּבוֹאֵךְ, וְהַפְּרוּסָה הַשְּׁנִיָּה-בְּצֵאתֵךְ.  וְכִי תִרְאִי חֲמוֹר צוֹלֵעַ, נוֹשֵׂא חֲבִילַת-עֵצִים, וּבַעַל-הַחֲמוֹר, אֲשֶׁר גַּם הוּא צוֹלֵעַ, יְבַקֵּשׁ מִמֵּךְ לַעֲזוֹר לוֹ לִקְשׁוֹר אֶת הַחֲבִילָה הַמִּתְפָּרֶדֶת, אַל תִּשְׁעִי אֵלָיו וְאַל תַּעֲנִי לוֹ.  וְכִי תִרְאִי שָׁלֹשׁ נָשִׁים טוֹות וְאוֹרְגוֹת, וְהֵן מְבַקְשׁוֹת אוֹתָךְ לַעֲזוֹר לָהֶן בִּמְלַאכְתָּן, עִבְרִי עַל פְּנֵיהֶן בְּחָפְזָה וּבִשְׁתִיקָה.  וּכְשֶׁתַּגִּיעִי אֶל הַמַּלְכָּה פֶּרְסֶפוֹנֵי, וְהִיא רוֹצָה לְכַבְּדֵךְ בִּישִׁיבָה וּבְמַאֲכָל, אַל תֵּשְׁבִי וְאַל תִּטְעֲמִי מְאוּמָה.  רַק תַּגִּידִי לָהּ אֶת בַּקָּשָׁתֵךְ, תִּקְחִי אֶת הַקֻּפְסָה הַמְּלֵאָה מִיָּדָהּ, וּתְמַהֲרִי לָצֵאת מִלְפָנֶיהָ.  כֵּן תָּשׁוּבִי-תַּעֲלִי אֶל אוֹר-שֶׁמֶשׁ, וְלֹא תִשָּׁאֲרִי בְּאַרְצוֹת-הַמֵּתִים".
וַתַּעַשׂ פְּסִיכֵי כְּכֹל אֲשֶר צֻוְּתָה עַל יְדֵי הַמִּגְדָּל.  וְאַנְשֵׁי-לַקֶדֵּימוֹן הָעִיר לֹא מָנְעוּ מִמֶּנָּה שְׁתֵּי מַטְבְּעוֹת-נְחֹשֶת, וּשְׁתֵּי פְּרוּסוֹת-לֶחֶם טְבוּלוֹת בִּדְבַשׁ, כִּי עוֹד יָפְיָהּ שׁוֹבֶה לְבָבוֹת לְחֶמְלָה.  וַתִּכָּנֵס אֶל פֶּתַח הַמְּחִלָּה הַמּוֹלִיכָה אֶל שְׁאוֹל.  חָרוֹן, הַשַּׁיָּט הַזָּקֵן, וְהַכֶּלֶב קֶרְבֶּרוֹס, נָטְלוּ שְׂכָרָם, זֶה הַמַּטְבֵּעַ דְּמֵי הַעֲבָרָתוֹ אוֹתָהּ בְּסִירָתוֹ, וְזֶה פְּרוּסַת-הַלֶּחֶם, מְחִיר תִּתּוֹ לָהּ לָבוֹא בַּשַּׁעַר, וְנָתְנוּ לָהּ לַעֲבוֹר וּלְהִכָּנֵס בְּשָׁלוֹם, כִּי גַּם הֵם לִפְנֵי יָפְיָהּ נִכְנָעוּ.  מִן הָאִישׁ הַצּוֹלֵעַ וַחֲמוֹרוֹ הַצּוֹלֵעַ עִם חֲבִילַת-הָעֵצִים הִתְעַלְּמָה בְּעָבְרָהּ עַל פְּנֵיהֶם, גַּם כִּי הִתְחַנֵּן הָאִישׁ מְאֹד שֶׁתַּעֲזֹר לוֹ; וְלַנָּשִׁים הַטּווֹת וְהָאוֹרְגוֹת אָטְמָה אָזְנֶיהָ.  וַתַּבוֹא אֶל אַרְמוֹן פֶּרְסֶפוֹנֵי, וַתִּמְצָא אֶת מַלְכַּת-שְׁאוֹל יוֹשֶׁבֶת עַל כִּסֵּא-זְהָבָהּ.  וּפֶרְסֶפוֹנֵי קִבְּלָה אוֹתָהּ בִּמְאוֹר-פָּנִים, וּבִקְשָׁה אוֹתָהּ לָשֶׁבֶת וְלִסְעוֹד אֶת לִבָּהּ, אַךְ פְּסִיכֵי אָמְרָה: "בַּקָּשָׁה לִי לְפָנַיִךְ מֵאֵת אַפְרוֹדִיטֵי הָאֵלָה: מַלְאִי-נָא אֶת הַקֻּפְסָה הַזֹּאת מְעַט מִן הַמִּשְׁחָה אְשֶׁר בּוֹ תִּשְׁמְרִי יָפְיֵךְ לָעַד.  וְלֹא אוּכַל שֶׁבֶת וּסְעוֹד, כִּי אָצָה לִי דַרְכִּי".
וַתֵּאוֹת פֶּרְסֶפוֹנֵי לַעֲשׂוֹת כְּבַקָּשָׁתָהּ, וַתְּמַלֵּא אֶת קֻפְסַת-אַפְרוֹדִיטֵי בְּמִשְׁחַת-הַסְּגֻלָּה, הַמְשַׁמֶּרֶת יֹפִי לָנֶצַח.  וַתִּשְׁלַח אֶת פְּסִיכֵי מִלְּפָנֶיהָ בְּשָׁלוֹם.
וְגַם בַּעֲלוֹת פְּסִיכֵי בְּדַרְכֵי-שְׁאוֹל בַּחֲזָרָה אֶל אַרְצוֹת-הַחַיִּים, נִזְהֲרָה לִשְׁמוֹר אֶת פִּקּוּדֵי-הַמִּגְדָּל: לֹא שָׁעֲתָה אֶל הַנָּשִׁים הָעוֹשׂוֹת בָּאֶרֶג, וּמִן הַבְּהֵמָה הַצּוֹלַעַת נוֹשֵׂאת-הָעֵצִים וַאֲדוֹנֶיהָ הַצּוֹלֵעַ הִתְעַלָּמָה.  לְקֶרְבֶּרוֹס, הַכֶּלֶב בַּעַל שְׁלֹשֶׁת-הָרָאשִׁים וּזְנַב-הַדְּרָקוֹן, וּלְחָרוֹן הַשַּׁיָּט, שִׁלְּמָה שְׂכָרָם כְּבַתְּחִלָּה – לָזֶה פְּרוּסַת הַלֶּחֶם-בִּדְבַשׁ וְלָזֶה הַמַּטְבֵּעַ.  וַיִּתֶּן לָהּ קֶרְבֶּרוֹס לָצֵאת אֶת הַשַּׁעַר, וְחָרוֹן הֶעֱבִירָהּ בְּסִירָתוֹ עַל פְּנֵי הַנָּהָר הַמַּפְרִיד בֵּין הַחַיִּים וּבֵין הַמֵּתִים; וְהַנָּהָר הַזֶּה – שְׁלוּחָה מִנְּהַר-סְטִיכְּס הַקָּדוֹשׁ, אֲשֶׁר בִּשְׁמוֹ יִשָּׁבְעוּ הָאֵלִים.
פַּח טָמוּן	
וּכְהַגִּיעָהּ אֶל אוֹר-הַיּוֹם, הוֹדְתָה לָאֵלִים חַסְדָּם, אֲשֶׁר נָתְנוּ לָהּ לַעֲלוֹת חַיִּים מִמַּמְלֶכֶת-הַמֵּתִים, וַתֵּשֶׁב לָנוּחַ בִּשְׂדֵה פְּרָגִים וּמַרְגָּנִיּוֹת, מְשֻׁבָּצִים בְּמִסְגְּרוֹת-יֶרֶק, בְּטֶרֶם תָּשׁוּב אֶל הֵיכַל-אַפְרוֹדִיטֵי, כִּי עוֹד דֶּרֶךְ רְחוֹקָה לְפָנֶיה.  וּכְשִׁבְתָּהּ הִרְהֲרָה: "הֵן אַךְ מְעַט מִמִּשְׁחַת-הַסְּגֻלָּה נָחוּץ לְאַפְרוֹדִיטֵי, וּפֹה בַּקֻּפְסָה יֵש הַרְבֵּה.  מָה רָעָה אֶעֱשֶׂה, אִם אֶקַּח מְעַט מִמֶּנָּה גַם לְעַצְמִי, וְאִיף בְּעֵינֵי בַעְלִי כַּאֲשֶׁר אֶמְצָאֵהוּ?"  וַתִּפְתַּח אֶת הַקֻּפְסָה, וַתָּסָךְ אֶת בְּשָׂרָהּ מִן הַמִּשְׁחָה, מַעֲנִיקַת יְפִי-הַנֶּצַח.  וַתֵּהָפֵךְ הַמִּשְׁחָה לְאֵד-עֲרָפֵל, עוֹטֵף אֶת כָּל גּוּפָהּ; וְעַל נַפְשָׁהּ נָפְלָה תַרְדֵּמַת-עִלָּפוֹן, דּוֹמָה לְמָוֶת.  כִּי זֶה פַּח, טָמְנָה אַפְרוֹדִיטֵי לָעַלְמָה, גַּם אִם תַּצְלִיחַ לָצֵאת חַיִּים מִשְּׁאוֹל. 
הֶרָה מַפְגִּיעָה בְּאַפְרוֹדִיטֵה בְּעַד פְּסִיכֵי	 
וּגְבֶרֶת-הָאֵלִים, הֶרָה אֵשֶׁת-זֶאוּס, אֲשֶׁר מִתַּפְקִידֶיהָ לְהַשְׁכִּין שָׁלוֹם בֵּין אִישׁ לְאִשְׁתּוֹ, נִגְּשָׁה אֶל אַפְרוֹדִיטֵי בְּאוֹלִימְפּוֹס, וַתְּדַבֵּר אֵלֶיהָ לֵאמֹר: "מִמָּרוֹם הִשְׁקַפְתִּי וְרָאִיתִי אֵת אֲשֶׁר עָשִׂית לִפְסִיכֵי הַצְעִירָה.  מֵרָצוֹן בָּאָה לְהַכְנִיעַ עַצְמָהּ לְפָנַיִךְ, וְעָמְדָה בְּכָל הַנִּסְיוֹנוֹת הַקָּשִׁים אֲשֶׁר שַׁתְּ עָלֶיהָ; וְגַם אֶל שְׁאוֹל יָרְדָה לְמַעֲנֵךְ, וַתָּעַל.  הַאִם לֹא נִמְלְאָה סְאַת-עָנְשָׁהּ עַל חַטֹּאות-נְעוּרֶיהָ?  וְהִיא כַלָּתֵךְ, אֵשֶׁת בְּנֵךְ; וְנֶכְדֵּךְ בְּבִטְנָהּ נִשָּׂא.  עֲשִׂי לְמַעַן נֶכְדֵּךְ וְסִלְחִי לָהּ".
וַתַּעַן אַפְרוֹדִיטֵי: "גַּם עַל זֹאת אֶכְעַס, כִּי עָשַׂתְנִי לְסַבְתָּא, וְאֶת פִּי לֹא שָׁאָלָה".
וַתּוֹסֶף הֶרָה דַבֵּר עוֹד: "אִם עַל כַּלָּתֵךְ וְעַל נֶכְדֵּךְ-בְּשָׂרֵךְ לֹא תָחוּסִי, חִמְלִי עַל בְּנֵךְ, עַל אֶרוֹס.  שׁוֹכֵב הוּא כָּל הַיָּמִים עַל עַרְשׂוֹ, לֹא חַי וְלֹא מֵת, וְשָׁבְתוּ תַעֲנוּגוֹת-אַהֲבָה מִן הָעוֹלָם, כִּי אֵין הוּא מוֹרֶה אֶת חִצָּיו עוֹד.  אַתְּ, שֶׁהִנָּךְ כֹּה לְמוּדָה בְּהִלְכוֹת-אַהֲבָה, מַה נִבְעַרְתְּ אַתְּ כֶּשֶׁהַדְּבָרִים נוֹגְעִים לִבְנֵךְ.  בְּעֵינַיִךְ עוֹד נַעַר הוּא, כִּמְעַט יֶלֶד, אֲבָל בֶּאֱמֶת כְּבָר גָּדַל וַיְהִי לְבָחוּר, וְנַפְשׁוֹ חָשְׁקָה בְּרַעְיָה.  הַתְּדַמִּי כִּי הַמִּכְוָה אֲשֶׁר בִּבְשָׂרוֹ, הִיא הַמַּשְׁכִּיבָתוֹ עַל עֶרֶשׂ-דְּוָי? קָשָׁה מִמֶּנָּה הַמִּכְוָה אֲשֶׁר בְּנִשְׁמָתוֹ!  וּמַרְפֵּא לִבְשָׂרוֹ לֹא יִהְיֶה, כָּל עוֹד לֹא נִרְפְּאָה נִשְׁמָתוֹ, אֲשֶׁר אֶל פְּסִיכֵי תִכְלֶה וְתִכְאָב".
נִכְמְרוּ רַחֲמֵי אַפְרוֹדִיטֵי עַל בְּנָהּ, וַתָּבוֹא אֵלָיו.  וְהוּא מִתְהַפֵּךְ עַל מִשְׁכָּבוֹ וְנֶאֱנָק בְּמַר-מַכְאוֹבוֹ: "הָהּ, כִּי אֵין לִי מָזוֹר וְנֶחָמָה!" וּבִרְאוֹתוֹ אֶת אַפְרוֹדִיטֵי אִמּוֹ, הָפַךְ אֶת פָּנָיו אֶל הַקִּיר.
אַפְרוֹדִיטֵה, בְּרַחֲמֶיהָ עַל אֶרוֹס בְּנָהּ, חוֹנֶנֶת אֶת פְּסִיכֵי	וַתְּדַבֵּר אֵלָיו אַפְרוֹדִיטֵי, לֵאמֹר: "קוּמָה, בְּנִי!  הִנֵּה פְּסִיכֵי אֲהוּבָתְךָ מִתְעַלֶּפֶת בַּשָּׂדֶה אֵצֶל לַקֶדֵּימוֹן.  מִטַּרְטָרוֹס עָלְתָה, וּבְמִשְׁחַת-פֶּרְסֶפוֹנֵי, אֲשֶׁר לֹא תֵדַע הָעַלְמָה לְהִשְׁתַּמֵּשׁ בָּהּ, אֶת עוֹרָה סָכָה, וַיְהִי לָהּ סַם-הַיֹּפִי לְאֵד-מָוֶת.  לֵךְ הַצֵּל אוֹתָהּ, וְהֶעֱלֵיתָ אוֹתָהּ עִמְּךָ אֶל מִשְׁכְּנוֹתֵינוּ בְּאוֹלִימְפּוֹס, וַאֲבָרְכֶנָּה בַּעֲבוּרְךָ וּבַעֲבוּר יַלְדְּךָ אֲשֶׁר בְּמֵעֶיהָ יִתְלוֹנָן".  אַךְ שָׁמַע אֶרוֹס אֶת דְּבַר הַסַּכָּנָה הָאוֹפֶפֶת אֶת פְּסִיכֵי, וַיִּשְׁכַּח אֶת חָלְיוֹ, וַיָּקָם וַיָּטָס חִישׁ-קַל אָרְצָה. וַיִּמְצָא אֶת פְּסִיכֵי בַּשָּׂדֶה, וַיֶאֱסֹף אֶת אֵד-הָעֲרָפֶל הַחוֹתֵל אֶת גּוּפָהּ, וַיְכַנְּסֵהוּ בַּחֲזָרָה אֶל-תּוֹךְ הַקֻּפְסָה; וַיְהִי הָאֵד לְמִשְׁחָה כְּמִקֹּדֶם.
וּפְסִיכֵי פָּקְחָה עֵינֶיהָ, וַתֵּרֶא אֶת אֲהוּבָהּ.  וַתָּקָם, וּתִּדְבַּק בּוֹ, וַתֵּבְךְּ בִּזְרוֹעוֹתָיו.  וְהוּא נִרְפָּא כָּלִיל, וְלִכְוִיָּתוֹ אֵין סִימָן וָזֵכֶר.  וְהַפְּרִיחָה עָלְתָה בִלְחָיָיו, וְנוֹצוֹת-ּכְּנָפָיו רָטְטוּ בְּגִיל וַיִּרְעֲפוּ חַכְלִילוּת.
וְאֶרוֹס אָמַר אֶל פְּסִיכֵי: "אִתִּי אֶל אוֹלִימְפּוֹס תָּבוֹאִי, אֲהוּבָה, וְלֹא אֶעֶזְבֵךְ עוֹד לְעוֹלָם.  וְאֶת הַקֻּפְסָה עִם מִשְׁחַת-פֶּרְסֶפוֹנֵי תָּבִיאִי מִנְחָה אֶל אִמִּי, לְאוֹת כִּי מִלֵּאת שְׁלִיחוּתֵךְ.  אָכֵן, רַק הִיא יוֹדַעַת אֶת סוֹד הַמֵּרוּק בַּסַּם הַזֶּה מִבְּלִי הִנָּזֵק.  וּדְעִי: אַפְרוֹדִיטֵי אִמִּי נֶהְפַּךְ לִבָּהּ לְטוֹבָה אֵלָיִךְ".
וַיַּךְ אֶרוֹס בִּכְנָפָיו בָּאֲוִיר, וַיִּשָּׂא אֶת פְּסִיכֵי בִּזְרוֹעוֹתָיו אֶל מְרוֹמֵי-אוֹלִימְפּוֹס.
בִּרְכַּת אַפְרוֹדִיטֵה לִפְסִיכֵי וְאֶרוֹס	
וַתִּקַּח אַפְרוֹדִיטֵי אֶת קֻפְסַת-הַמִּשְׁחָה, סַם-פֶּרְסֶפוֹנֵי, מִיַּד פְּסִיכֵי, וַתְּבָרֵךְ אֶת פְּסִיכֵי כַּלָּתָה וְאֶת אֶרוֹס בְּנָהּ, לֵאמֹר: "בְּאוֹרְכֶם, יְלָדַי, יַזְהִירוּ אוֹהֲבִים נֶאֱמָנִים לָעַד.  יָשִׂישׂוּ בָכֶם אֵלִים, וְתָבִיאוּ אֹשֶׁר לִבְנֵי-אָדָם".
פְּסִיכֵי הוֹוָה לְבַת-אַלְמָוֶת	
וְאֶרוֹס בָּא לִפְנֵי כִסֵּא זֶאוּס אָבִיו, וַיַּפֵּל לְפָנָיו תְּחִנָּה, כִּי יַעֲשֶׂה אֶת פְּסִיכֵי רַעְיָתוֹ בַּת-אַלְמָוֶת כָּאֵלִים וְכָאֵלוֹת.  וַיֵּעָתֶר לוֹ זֶאוּס.  וַיִּקְרָא זֶאוּס לְמִשְׁתֶּה גָדוֹל בְּיוֹם הַעֲנִיקוֹ חַיֵּי-נֶצַח לִפְסִיכֵי, עֵקֶב הֱיוֹת לִבָּהּ תָּמִים עִם אֵל-הָאַהֲבָה בְּכָל תְּלָאוֹתֶיהָ וְיִסּוּרֶיהָ.  וַיָּבוֹאוּ כָל הָאֵלִים וְהָאֵלוֹת אֶל הַמִּשְׁתֶּה, בְּאוּלָם אֲשֶׁר קֻשַּׁט בְּיַד הֶפֵיסְטוֹס בְּמֵיטַב מְלֶאכֶת-הַמַּחֲשֶׁבֶת אֲשֶׁר לוֹ.  זֶאוּס יָשַׁב בְּרֹאשׁ, וְאֶרוֹס לְיַד-יְמִינוֹ.  וַיְהִי בְּהִכָּנֵס פְּסִיכֵי, וְהִיא מְקֻשֶּׁטֶת כַּכַּלָּה עַל יְדֵי שְׁלֹשׁ בְּנוֹת-הַחֵן (אֲשֶׁר גְּרַצִּיוֹת שְׁמָן בְּפִי מְשׁוֹרְרִים), וַיִּשְׁתּוֹמְמוּ כָל הָאֵלִים עַל פֶּלֶא-יָפְיָהּ; כִּי מִן הַנְּשָׁמָה יָפְיָהּ, וְלֹא לְמַרְאֵה-עֵינַיִם בִּלְבָד.  וְאַפְרוֹדִיטֵי נִגְּשָׁה וַתִּשַּׁק לְכַלָּתָהּ.
וְהַמּוּסוֹת, אֲשֶׁר מֵהַר-הֶלִיקוֹן בָּאוּ אֶל הַחַג הַזֶּה יַחַד עִם אַפּוֹלוֹן, הִנְעִימוּ שִׁיר וְנַגֵּן. וּבְנוֹת-הַחֵן רָקָדוּ.
אָז יִקַּח זֶאוּס גְּבִיעַ-נֶקְטַר, וַיִּתֵּן אֶת הַגָּבִיעַ בְּיַד פְּסִיכֵי, וַיֹּאמֶר לָהּ: "שְׁתִי, בִּתִּי, וְנֶצַח לֹא תֵדְעִי מָוֶת, וְלֹא יָסוּר מִמֵּךְ לֵב אַהַב, לֵב אֶרוֹס בַּעְלֵךְ לְעוֹלָמִים".
וַתֵּשְׁתְּ פְּסִיכֵי, וַתִּתֵּן יָדָהּ בְּיַד אֶרוֹס בַּעְלָהּ.  וַיָּרִיעוּ כָל הָאֵלִים: "תְּחִי פְּסִיכֵי עִם אֶרוֹס בַּעְלָהּ לְעוֹלְמֵי-עַד!"  וְכֵן תִּזְכֶּה כָּל נִשְׁמַת-אָדָם לְחַיֵּי-עוֹלָמִים, בִּהְיוֹתָהּ בַּת-זוּג נֶאֱמָנָה לְכֹחַ-הָאַהֲבָה הַנִּצְחִי.
בֶּן וּשְׁמוֹ אֹשֶׁר	 וְאַחֲרֵי יָמִים, יָלְדָה פְּסִיכֵי לְאֶרוֹס בֵּן.  וַיִּקְרְאוּ שְׁמוֹ אשֶׁר.
נַעֲרָה-נְסִיכָה בְּרוּכַת אֶצְבָּעוֹת, וְאֶלָה-מוֹרָה נֶהֱנֵית מֵעֲבוֹדָתָהּ	 
אֲרַכְנֵי, נְסִיכָה מִבֵּית הַמְּלוּכָה בְּקוֹלוֹפוֹן אֲשֶׁר בְּלִידְיָה, בֹּרְכָה בְּאֶצְבָּעוֹת מַפְלִיאוֹת עֲשׂוֹת בִּטְוִיָּה, סְרִיגָה, אֲרִיגָה, וְכָל מְלֶאכֶת-מַחַט.  וְלֹא הָיְתָה בַּת בָּאָרֶץ אֲשֶׁר יָפְיָפוּ מַעֲשֵׂי אֲרִיגֶיהָ וְרִקְמוֹתֶיהָ יוֹתֵר מִפְּרִי הַפֶּלֶךְ וְהַמָּנוֹר וּמַחַט-הָרִקְמָה אֲשֶׁר לַאֲרַכְנֵי.
וְאַתֵּינֵי, הַחֲכָמָה בָאֵלוֹת – הִיא אֲשֶׁר לִמְּדָה לָרִאשׁוֹנָה לִבְנוֹת-תְּמוּתָה תְּבוּנוֹת-כַּפַּיִם בַּעֲשִׂיַּת מַרְבַד וִירִיעָה וּמַלְבּוּשׁ – שָׂבְעָה נַחַת מֵעֲבוֹדַת הַנַּעֲרָה אֲרַכְנֵי.
הַנַעֲרָה מִתְפָּאֶרֶת כְּנֶגֶד הָאֵלָה	
וַיְהִי בְּהִשְׁתּוֹמֵם בְּנֵי-אָדָם עַל חָרִיצוּת יְדֵי אֲרַכְנֵי וְעַל יְפִי מְלַאכְתָּהּ, וַתָּחֶל לְהִתְפָּאֵר, לֵאמֹר: "וְאִם תּוּכַל הָאֵלָה אַתֵּינֵי לַעֲשׂוֹת כָּמוֹנִי?  אַדְּרַבָּה, תֵּרֵד מִמְּרוֹמֶיהָ וּתְנַסֶּה לְהִתְמוֹדֵד עִמִּי בַּאֲרִיגַת טַפִּיטֵי-כְּתָלִים, מַעֲשֵׂה צִיּוּר וָצֶבַע, וְנִרְאֶה כֹּחַ מִי יִגְדָּל!"
אֵַתֵּינֶי מַזְהִירָה אוֹתָהּ, אַךְ הִיא עוֹמֶדֶת בְּאִוַּלְתָּהּ	
כֹּה דִבְּרָה בְּגַאֲוָתָה.  וַתִּשְׁמַע הָאֵלָה אַתֵּינֵי, וַתָּבוֹא אֶל הַנַּעֲרָה – בִּדְמוּת אִשָּׁה זְקֵנָה הוֹפִיעָה לְפָנֶיהָ – וַתַּזְהֵר אוֹתָהּ: "אַל-נָא, בִּתִּי, תִּשְׁגִּי בָּאִוֶּלֶת הַזֹּאת, לְדַבֵּר גְּבוֹהָה-גְּבוֹהָה נֶגֶד אוֹלִימְפּוֹס.  אֲבָל הַנַּעֲרָה בָּזָה לַזְּקֵנָה וַתֹּאמַר: "כִּלְאִי לְשׁוֹנֵךְ, סַבְתָּא, וְשִׁמְרִי עֲצָתֵךְ לְנֶכְדוֹתַיִךְ אוֹ שִׁפְחוֹתָיִךְ.  אֲנִי עַל דְּבָרִי עוֹמֶדֶת: אֵינֶנִּי מְפַחֶדֶת מֵהִתְחָרוּת עִם אַתֵּינֵי.  לוּ בָאָה הֵנָּה הָאֵלָה, וְעָשְׂתָה בֶּאֱרוֹג וּרְקוֹם לְעֻמָּתִי, כִּי-עַתָּה הֶרְאֵיתִי לָהּ מִי מִשְּׁתֵּינוּ יָדֶיהָ מֵיטִיבוֹת לִפְעוֹל".
בַּת-תְּמוּתָה מְנַסָּה כֹּחָהּ מוּל כֹּחַ-אֵלָה	
וַתֹּאמֶר הָאֵלָה: "הִנֵּה הִיא לְפָנָיִךְ!"  וַתָּסַר מֵעָלֶיהָ אֶת מַרְאֵה-הַזִּקְנָה.  וְנִגְלְתָה פִתְאֹם לְעֵינֵי הַנַּעֲרָה בִּמְלֹא נֹגַהּ-מוֹרָאָהּ, כַּאֲשֶׁר קָפְצָה מִקֶּדֶם, מֻשְׁלֶמֶת וַחֲמוּשָׁה, מִמֵּצַח זֶאוּס אָבִיהָ.  וַתֶּחֱוַר הַנַּעֲרָה, אֲבָל הִתְעַקֵּשׁ הִתְעַקְּשָׁה לַעֲמוֹד בְּדִבּוּרָהּ וְנַסּוֹת כֹּחָהּ מוּל כֹּחַ הָאֵלָה.  וַתַּעֲשֶׂינָה שְׁתֵּיהֶן בַּאֲרִיגָה צִבְעוֹנִית, וִידֵיהֶן פּוֹזְזוֹת בַּמְּלָאכָה.
סִפּוּר אֶבְרוֹפֵּי וְהַפָּר, מְאֹרָג וּמְרֻקָּם מֵאֵת אֲרַכְנֵי	
וַתֶּאֱרוֹג וַתַּעַשׂ אֲרַכְנֵי בַּצֶּמֶר – בְּלֹבֶן, בְּדַר וּבִסְגוֹל – אֶת סִפּוּר אֶבְרוֹפֵּי, בַּת אַגֵּינוֹר מֶלֶךְ-צוֹר.  זֶאוּס, הַשַּׁלִּיט בָּאֵלִים, נָתַן עֵינוֹ בְּאֶבְרוֹפֵּי.  וַיְהִי בְּשַׂחֵק אֶבְרוֹפֵּי עִם רֵעוֹתֶיהָ בְּשָׂדֶה אֲשֶׁר בְּקִרְבַת הַיָּם, לַקֵּט בָּאִירִיס, בַּסִגָּלִיָּה וּבְוֶרֶד-הַבָּר, רַקֵּד וְרוּץ עַל הַחוֹל אֲשֶׁר עַל שְׂפַת-הַיָּם, שָׂחֹה בַּמַּיִם הַכְּחֻלִּים, וְשׁוּב צֵאת בִּמְחוֹלוֹת עַל הַחוֹף, וְחָזוֹר אֶל דִּשְׁאֵי-הָעֵשֶׂב לָנוּחַ, – וְהִנֵּה בְּמֶרְחַק-מָה פַּר גָּדוֹל, וְהַפַּר כֻּלוֹ לָבָן, קַרְנָיו עֵין-דַּר, וְעֵינָיו רַכּוֹת וְטוֹבוֹת, וְהוּא פוֹסֵעַ לְאִטּוֹ אֶל מְקוֹם שִׁבְתָּן.  וְלֹא פָחֲדוּ הַנְּעָרוֹת מִפָּנָיו.  הֵן קָמוּ וְהִגִּישׁוּ לוֹ טַרְפֵּי-עֵשֶׂב לְאָכְלָה, וְרֵיחַ פִּיו כְּיַסְמִין; וַתְּלַטֵּפְנָה אוֹתוֹ בִּידֵיהֶן. וְאֶבְרוֹפֵּי, בַּת אַגֵּינוֹר הַמֶּלֶךְ, הֵעֵזָּה יוֹתֵר מִכֻּלָן, וַתִּקְפֹּץ וַתַּעַל עַל גַּב הַפָּר.  וְלֹא נִבְהֲלָה גַם כַּאֲשֶׁר הִתְחִיל הַפָּר צוֹעֵד אָנֶה וְאָנָה, כִּי הוּא יְצוּר כֹּה יָפֶה וְאָצִיל וְעָנֹג.  כֵּן לְאַט-לְאַט הִתְקָרֵב הַפָּר אֶל רְצוּעַת-הַחוֹל הָרְטֻבָּה אֲשֶׁר עִם הַיָּם, וְאֶבְרוֹפֵּי עוֹדָהּ רוֹכֶבֶת עַל גַּבּוֹ, וּפִתְאֹם רָץ הַפָּר הַמַּיְמָה, וְהִתְחִיל שׂוֹחֶה עַל פְּנֵי גַלֵּי-הַיָּם הַשְּׁקֵטִים, שָׂחֹה מַהֵר וְהִתְרַחֵק עַד הָאֹפֶק מַעֲרָבָה.  וַתִּתְחַלְחַל אֶבְרוֹפֵּי מְאֹד, וַתַּחֲזֵק בִּימִינָהּ בְּאַחַת מִקַּרְנָיו, וּבִשְׂמֹאלָהּ נֹאחֲזָה בְּעָרְפּוֹ, פֶּן תִּפּוֹל אֶל תְּהוֹם-מְצוּלָה, אֲבָל הַפָּר פָּתַח אֶת פִּיו, וַיֹּאמֶר לָהּ: "אַל תִּפְחֲדִי, הַנַּעֲרָה.  אֶל אִי-כְרֵתִים אֲבִיאֵךְ, שָׁם בִּשְׂדוֹת-גּוֹרְטִינָה אֶבְנֶה לָךְ סֻכָּה בְּחֹרֶשׁ-עֲרָבוֹת לְיַד מַעְיָן, וְיַחַד נִרְאֶה בְּטוֹבָה.  כִּי אֲנִי זֶאוּס, אַדִּיר בָּאֵלִים".  וַיִּשָּׂא הַפַּר אֶת אֶבְרוֹפֵּי אֶל אִי-כְרֵתִים.  שָׁם לָבַשׁ דְּמוּת-נֶשֶׁר תַּחַת דְּמוּת-הַפָּר, וַיִּבֶן לָהּ קַן-סְתָרִים בֵּין עֲצֵי-עֲרָבָה לְיַד מַעְיָן.  וְעִמּוֹ בְּאֹשֶׁר לָנָה יָמִים רַבִּים, וַתֵּלֶד לוֹ שְׁלֹשָׁה בָּנִים יָפִים, אֶת מִינוֹס, אֶת רַדַּמַנְטִיס וְאֶת סַרְפֵּדוֹן.
כָּל זֹאת צִיְּרָה אֲרַכְנֵי כְּמוֹ חַי בְּתִשְׁלֹבוֹת חוּטִים מְגֻוָּנִים וְתַאֲרוּגוֹת תִּפְאָרֶת.
הָאֵלָה בִּמְלַאכְתָּהּ: סִפּוּר קִפָּרִיסוֹס וְהַצְּבִי – חֲצִי-הַמַּרְבַד הָאֶחָד	
וְהָאֵלָה, אַתֵּינֵי בַּת זֶאוּס, אַף הִיא בִּמְלַאכְתָּהּ.  וַתֶּאֱרוֹג וַתַּעַשׂ אַתֵּינֵי בְּצֶמֶר-עִזִּים וְצֶמֶר-כְּבָשִׂים אֶת סִפּוּר קִפָּרִיסוֹס.  קִפָּרִיסוֹס הָיָה נַעַר יָפֶה מִבְּנֵי-הָאָדָם, אֲשֶׁר הָאֵל אַפּוֹלוֹן קֵרְבָהוּ אֵלָיו בְּאַהֲבָה, וַיְלַמְּדֵהוּ חָכְמַת-צַיִד, דָּרוֹךְ קֶשֶׁת וְכוֹנֵן חֵץ, וְרָמֹה הָרֹמַח.  וּלְאַפּוֹלוֹן צְבִי נֶהְדָּר, עוֹרוֹ כָּתֹם, בְּעַגְלִילֵי-לֹבֶן בָּרֹד, צִיץ-כֶּסֶף בְּמִצְחוֹ, וְלוֹ קַרְנֵי-זָהָב רָמוֹת וַעֲנֵפוֹת, וּפַרְסוֹתָיו – כָּסֶף.    וַיְהִי הַצְּבִי חַיַּת-שַׁעֲשׁוּעִים לְקִפָּרִיסוֹס תַּלְמִיד-אַפּוֹלוֹן.  וְגַם הַצְּבִי חִבְּבָהוּ: הָיָה מְלַחֵךְ דִּשְׁאֵי-בְשָׂמִים מִיָּדוֹ וְנוֹתֵן לַנַּעַר לְעַטְּרֵהוּ בְזֵרֵי-פְּרָחִים, וּלְהֵאָבֵק עִמּוֹ, זְרוֹעַ נֶגֶד קֶרֶן, מִתּוֹךְ מִשְׂחָק.  פַּעַם יָצָא קִפָּרִיסוֹס לָצוּד צָיִד.  נִקְרָה לְפָנָיו צְבִי-שַׁעֲשׁוּעָיו, רוֹבֵץ בְּמִסְתּוֹר-שִׂיחִים כְּחוֹם הַצָּהֳרָיִם.  וַיַּחְשְׁבֵהוּ צְבִי-יְעָרוֹת רָגִיל, וַיִּזְרֹק בּוֹ רֹמַח וַיְמִיתֵהוּ.  וּבִרְאוֹת הַנַּעַר כִּי אֶת הַצְּבִי חֲבִיב-נַפְשׁוֹ, הַצְּבִי אֲשֶׁר הוּא קֹדֶשׁ לְאַפּוֹלוֹן, הָרַג, מֵאֵן הִנָּחֵם.  וַיְקוֹנֵן: "מִי יִתֵּן מוֹתִי בִּן-רָגַע.  אוֹ לוּ לִנְצָחִים אֶחְיֶה, וַאֲבַכֶּה אֶת הַיְצוּר הַיָּפֶה יָמִים אֵין-קֵץ, בְּלִי הֲפוּגוֹת".  חָמַל הָאֵל אַפּוֹלוֹן עַל הַנַּעַר הָאֻמְלָל, וַיַּהַפְכֵהוּ לְעֵץ יָרֹק לָעַד, זֶה הַבְּרוֹשׁ; וּבִלְשׁוֹן-יָוָן קִפָּרִיסוֹס יִקָּרֵא הָעֵץ, כִּי בוֹ חַי הַנַּעַר חֲנִיךְ-אַפּוֹלוֹן לָעַד, וּבוֹכֶה דִמְעוֹת-שְׂרָף עַל צְבִי-הַקֹּדֶשׁ, צְבִי-הַהוֹד, אֲהוּב-נַפְשׁוֹ, אֲשֶׁר בִּתְאוּנַת-יָדוֹ נָפַל חָלָל.
סִפּוּר הִיאַקִּינְטוֹס – חֲצִי-הַמַּרְבַד הֵשֵּׁנִי
כַּפּוֹת הַמֹּאזְנַיִם שְׁקוּלוֹת	
זֶה חֲצִי-הַמַּרְבַד הָאֶחָד אֲשֶׁר עָשׂתָה הָאֵלָה; וּבַחֲצִי-הַמַּרְבַד הַשֵּׁנִי אָרְגָה וְרָקְמָה אֶת סִפּוּר הִיאַקִּינְטוֹס.  עוֹד נַעַר הָיָה אָהוּב עַל הָאֵל אַפּוֹלוֹן – הִיאַקִּינְטוֹס בֶּן הַמּוּסָה קְלִיאוֹ.  פַּעַם לִמֵּד אַפּוֹלוֹן לְהִיאַקִּינְטוֹס תּוֹרַת זְרִיקַת-דִּיסְקוּס.  הַדִּיסְקוּס הָיָה טַבְלַת-שַׁיִשׁ עֲגֻלָּה, וְהָאֵל וְהַנַּעַר חֲלִיפוֹת הִשְׁלִיכוּהוּ עַל פְּנֵי חֶלְקַת-אֲדָמָה, עֲקֻדָּה בְּקַוִּים-קַוִּים שֶׁל כְּחוֹל, לְסַמֵּן אֶת מֶרְחַק מְקוֹם-נְפוֹל הַדִּיסְקוּס בְּהִזָּרְקוֹ.  וַיְהִי בְּהַשְׁלִיךְ אַפּוֹלוֹן בְּתוֹרוֹ אֶת דִּיסְקוּס-הַשַׁיִּשׁ, וַיִּקֶר מִקְרֵהוּ שֶׁל זֶפִירוֹס, רוּחַ-מַעֲרָב, לַעֲבוֹר שָׁם, וּמַשַּׁב-כְּנָפָיו הָדַף הַצִּדָּה אֶת הַדִּיסְקוּס הָעָף.  וַיַּךְ הַדִּיסְקוּס בְּקָדְקֹד-הַנַּעַר וַיְרוֹצְצֵהוּ; וְדַם-הַנַּעַר נִגַּר אָרְצָה.  וַיֹּאמֶר אַפּוֹלוֹן: "לֹא יָמוּת הַנַּעַר אֲהוּבִי בְּלִי שֵׁם וּשְׁאֵרִית".  וַיְבָרֶךְ אַפּוֹלוֹן אֶת הַדָּם הַמֻּגָּר, וַיְהִי הַדָּם לַפֶּרַח, אֲשֶׁר בְּפִי הַיְּוָנִים הוּא קֹרָא הִיאַקִּינְטוֹס.  (וְהוּא לֹא הַיַּקִּינְטוֹן שֶׁלָּנוּ, כִּי אִם מִין אִירִיס גָּדוֹל, אַרְגְּמָנִי, אֲשֶׁר בִּפְטוּרָיו סִימָנִים כְּמוֹ הָאוֹתִיּוֹת הַיְּוָנִיּוֹת "אַאִי, אַאִי", כְּלוֹמַר: וַי, וַי! – וְכֵן צִיְּרַתְהוּ אַתֵּינֵי בְּרִקְמוֹתֶיהָ).  וְלֹא הָיְתָה הַכְרָעָה אִם שָׁפַר הַפָּר אֲשֶׁר לַאֲרַכְנֵי מִן הַצְּבִי אֲשֶׁר לְאַתֵּינֵי, וְאִם עָדַף יְפִי הַדָּם הַנִּקְוֶה לְמוֹ פֶּרַח בְּרִקְמַת אַתֵּינֵי מִיפִי גַלֵּי-הַיָּם, נוֹשְׁקֵי הַחוֹלוֹת מִזֶּה וְהַשַּׁחַק מִזֶּה אֲשֶׁר יְדֵי אֲרַכְנֵי אֲרָגוּם.
וַתַּעַשׂ אֲרַכְנֵי יְרִיעָה נִרְחֶבֶת, אָרוֹג וְרָקוֹם סִפּוּר-סִפּוּרִים, וּתְמוּנַת-הַתָּוֶךְ בַּיְרִיעָה – תִּשְׁזֹרֶת קוֹרוֹת הַפָּרָה יוֹ:
סִפּוּר-סִפּוּרִים וְעִקָּרוֹ – קוֹרוֹת הַפָּרָה יוֹ: מַעֲשֵׂה יְדֵי אֲרַכְנֵי
זֵאוּס דּוֹבֵר כַּחַשׁ לְאִשְׁתּוֹ וּבוֹגֵד בַּאֲהוּבָתוֹ	בַּת אֵל-נָהָר הָיְתָה יוֹ – אִינַפּוֹס שֵׁם הָאֵל; וְהִיא כֹהֶנֶת בְּמִקְדַּשׁ-הֶרָה.  וַיַּרְא אוֹתָהּ זֶאוּס בְּטָבְלָהּ בַּנָּהָר אֲשֶׁר לְאָבִיהָ, וַיַּחְמֹד אֶת יָפְיָהּ.  וַיְהִי בְּלֶכְתָּהּ דֶּרֶךְ שְׂדֵה-שְׁמָמָה מִמְּעוֹן-אָבִיהָ אֶל מִקְדַּשׁ-הָאֵלָה, וַיּוֹפַע עָלֶיהָ זֶאוּס בִּדְמוּת אִישׁ גִּבּוֹר, וַיֹּאמֶר לָהּ: "אִם מִפְּנֵי חַיּוֹת רָעוֹת תִּירָאִי, הַנַּעֲרָה, הִנְנִי לִהְיוֹת לָךְ לִשְׁמִירָה וּמָגֵן.  וּדְעִי כִּי אֵל אָנֹכִי, וְלֹא הַנָּחוּת בָּאֵלִים".  וַתִּבָּהֵל יוֹ מִפְּנֵי הַזָּר, הַמַּצִּיעַ לָהּ עֶזְרָה לֹא-בֻקָּשָׁה, וַתָּחֶל לִבְרוֹחַ מִפָּנָיו.  וַיִּפְרֹשׂ זֶאוּס עֲנָנָה גְדוֹלָה מֵעַל לֵב-הַשָּׂדֶה, וַיַּשֵּׂג אֶת הַנַּעֲרָה תַּחַת חֻפַּת-הָעֲנָנָה, וַיְהִי עִמָּהּ. וְהֶרָה אֵשֶׁת-זֶאוּס הִשְׁקִיפָה מִמָּרוֹם, וַתֵּרֶא וְהִנֵּה כָל הַשָּׂדֶה אוֹר, וְרַק בְּמָקוֹם אֶחָד פְּרוּשָׂה עֲנָנָה.  וַתָּבֶן כִּי מַעֲשֵׂה-זֶאוּס הוּא זֶה, וַתֵּדֶא מַטָּה, וַתְּפַזֵּר אֶת הָעֲנָנָה, וַתִּקְרָא אֶל זֶאוּס: "מַה לְּךָ שָׁם?"  וַיַּעַן זֶאוּס: "רַק פָּרָה עִמָּדִי".  וּבְפָחוֹת מִנִּיד-הָעַפְעַף, הָפַךְ אֶת הַנַּעֲרָה, יוֹ בַּת אִינַפּוֹס, לְפָרָה צְעִירָה, אֲשֶׁר גּוּפָהּ לָבָן, וְעֵינֶיהָ תְּכֵלֶת, וְקַרְנֶיהָ וּפַרְסוֹתֶיהָ שְׁחוֹרוֹת.  הִשְׂכִּילָה הֶרָה כִּי בַעְלָהּ כַּחַשׁ דּוֹבֵר, אַךְ הִתַּמְּמָה וַתֹּאמַר: "מֵעֵדֶר מִי הַפָּרָה הַזֹּאת?"  וְעָרְמַת זֶאוּס כָּשְׁלָה הַפַּעַם מִשִּׂים בְּפִיו תֵּרוּץ נָאֶה, וַיַּעַן: "מִן הָאֲדָמָה צָמְחָה לְפֶתַע-פִּתְאֹם".  וַתֹּאמֶר הֶרָה: "אָכֵן, פָּרָה יָפָה הִיא.  תְּנָה-נָא אוֹתָהּ לִי בְּמַתָּנָה".  הִתְבַּיֵּשׁ זֶאוּס לְהוֹדוֹת בְּחֶטְאוֹ, וַיִּבְגֹּד בַּנַּעֲרָה חֲשׁוּקָתוֹ, וַיֹּאמַר: "לָךְ הִיא". וַיִּמְסֹר אֶת הַפָּרָה – הִיא יוֹ – בִּידֵי הֶרָה אִשְׁתּוֹ.
וְהֶרָה בְּקִנְאָתָהּ מִנְּתָה אֶת אַרְגּוֹס, עֲנָק אֲשֶׁר גּוּפוֹ עֵינַיִם-עֵינָיִם – מֵאָה עֵינָיִם – מִפָּנִים וּמֵאָחוֹר, לִשְׁמוֹר אֶת הַפָּרָה, לְבַל יִפְקֹד אוֹתָהּ זֶאוּס בַּעְלָהּ בַּשֵּׁנִית, וּלְבַל תֵּלֵךְ הִיא אֵלָיו לְבַקֵּשׁ מִיָּדוֹ יֶשַׁע.
מֵאָה עֵינַיִם: תִּשְׁעִים-וּשְׁמוֹנֶה יְשֵׁנוֹת; שְׁתַּים עֵרוֹת, שׁוֹמְרוֹת עַל יוֹ	
וְאַרְגּוֹס לְעוֹלָם לֹא יָשֵׁן כָּלִיל.  גַם כִּי תֵעָצַמְנָה תִּשְׁעִים וּשְׁמוֹנָה מֵעֵינָיו, עוֹד שְׁתַּיִם נִשְׁאָרוֹת פְּקוּחוֹת.  וְכִי תִיעַפְנָה אֵלֶּה הַשְׁתַּיִם, וַתֹאחֲזֵן תְּנוּמָה, מִיָּד שְׁתֵּי עֵינַיִם אֲחֵרוֹת נִפְקָחוֹת רַעֲנַנּוֹת.  יוֹמָם הָיָה אַרְגּוֹס נוֹתֵן לְיוֹ הַפָּרָה לִרְעוֹת בַּשָּׂדֶה, וְלַיְלָה הָיָה כוֹפֵת אוֹתָהּ בְּחָבֶל.  פַּעַם בְּלַחֲכָהּ בָּעֵשֶׂב, הָלוֹךְ וְלָחוֹךְ, יָרְדָה עַד בֵּית-אָבִיהָ, אֲשֶׁר עִם הַנָּהַר. אֲבָל לֹא הוֹרֶיהָ וְלֹא אַחֶיהָ וְאַחְיוֹתֶיהָ הִכִּירוּהָ.  וַתְּתַו יוֹ הַמִּסְכֵּנָה בְּאַחַת-פַּרְסוֹתֶיהָ אֶת שְׁמָהּ בַּטִּיט אֲשֶׁר עַל שְׂפַת-הַנָּהָר, קַו קָצָר וְקַו אָרֹךְ, וּנְקֻדָּה בְּרֹאשׁ הַקַּו הָאָרֹךְ, כָּכָה: יוֹ. 
וַיֵּדְעוּ בְנֵי-הַמִּשְׁפָּחָה כִּי יוֹ הִיא זֹאת – הָאָחוֹת הָאֲבוּדָה – אֲשֶׁר נֶהֶפְכָה לְפָרָה בִּשְׁרִירוּת-אֵלִים.  וַיִּבְכּוּ עַל גּוֹרָלָה, וְגַם הִיא עֵינֶיהָ זָלְגוּ דְמָעוֹת.  טֶרֶם חָשְׁבוּ מַה לַּעֲשׂוֹת לְהַצָּלָתָהּ, וְאַרְגּוֹס הִגִּיעַ וַיְגָרֶשׁ אוֹתָהּ הַרְחֵק-הַרְחֵק מִבֵּית-אָבִיהָ.  וּבְגַי אֶחָד, סְגוּר-הָרִים, שָׁמַר אוֹתָהּ בִּמְאַת-עֵינָיו, שָׁמוֹר הֵיטֵב.
מַנְגִּינוֹת חֲלִיל הֶרְמֶס	 
וַיַּחְמֹל זֶאוּס עַל יוֹ, וַיִּשְׁלַח אֶת הֶרְמֶס, שַׁגְרִירֹו מְכֻנַּף-הַסַּנְדָּלִים, לִגְאוֹל אוֹתָהּ מִיַּד אַרְגּוֹס.  וַיִּקְטוֹף הֶרְמֶס קָנֶה מִנַּחַל, וַיּוֹצֵא אֶת תּוֹכוֹ הָרַךְ; וַיְקַצֵּץ אוֹתוֹ מִזֶּה וּמִזֶּה, וַיַּחְטֹב בּוֹ שִׁבְעָה נְקָבִים, וַיְהִי הַקָּנֶה לְחָלִיל.  וַיָּחֶל הֶרְמֶס לְנַשֵּׁב בֶּחָלִיל.
שְׁלֹשָׁה שֶׁהָיוּ לְצִפֳּרִים	
קֹדֶם נִגֵּן הֶרְמֶס אֶת צִפְצוּפֵי פְּרוֹקְנֵי הַסְּנוּנִית, אֶת זְמִירוֹת פִילוֹמֶלָה הַזְּמִירָה, וְטֵירֵיאוֹס הַדּוּכִיפַת; כִּי פְּרוֹקְנֵי וּפִילוֹמֶלָה שְׁתֵּי אֲחָיוֹת הָיוּ; וְטֵירֵיאוֹס בַּעַל פְּרוֹקְנֵי עָקַר אֶת לְשׁוֹן-אִשְׁתּוֹ, וְאֶת אִשְׁתּוֹ כָּלָא בֵּין הַשְּׁפָחוֹת.  וַיֹּאמֶר לָשֵׂאת אֶת פִילוֹמֶלָה אֲחוֹתָהּ לְאִשָּׁה תַּחְתֶּיהָ. בְּהַגִּידוֹ לְפִילוֹמֶלָה: "מֵתָה אֲחוֹתֵךְ".  וּפְרוֹקְנֵי, כִּי לֹא יָכְלָה דַבֵּר, וְרַק בְּצִפְצוּפִים תֶּהְגֶּה, תָּפְרָה בְּרִקְמוֹת צְעִיף-הַכְּלוּלוֹת, אֲשֶׁר הִתְקִינוּ הַשְּׁפָחוֹת: "פְּרוֹקְנֵי בַּשְּׁפָחוֹת". וַתֵּלֶךְ פִילוֹמֶלָה וַתְּשַׁחְרֵר אֶת אֲחוֹתָהּ.  וְנִקְמַת-אֵימוֹת הִתְנַקְּמָה פְּרוֹקְנֵי בְּבַעְלָהּ הַבּוֹגֵד; כִּי שָׁחֲטָה אֶת בְּנָהּ אִיטִיס, אֲשֶׁר יְלָדַתְהוּ לְטֵירֵיאוֹס בַּעְלָהּ, וַתְּבַשְּׁלֵהוּ, וַתַּאֲכֵל מִבְּשָׂרוֹ לְבַעְלָהּ בְּמִשְׁתֵּה-חֲתֻנָּתוֹ עִם פִילוֹמֶלָה.  וּבְהִוָּדַע לְטֵירֵיאוֹס מָה הַבָּשָׂר אֲשֶׁר טָעַם, וַיִּרְדֹּף אַחַר שְׁתֵּי הָאֲחָיוֹת לְהָרְגָן.  אֲבָל זֶאוּס הָפַךְ אֶת שְׁלָשְׁתָּם לְצִפֳּרִים: אֶת פְּרוֹקְנֵי לִסְנוּנִית, אֶת פִילוֹמֶלָה לִזְמִירָה, וְאֶת טֵירֵיאוֹס לְדוּכִיפַת.
קִינַת אַפְרוֹדִיטֵי עַל אֲדוֹנִיס	
אַחַר נִגֵּן הֶרְמֶס אֶת הַקִּינָה אֲשֶׁר נָשְׂאָה אַפְרוֹדִיטֵי הַיָּפָה עַל מוֹת אֲדוֹנִיס: אֲדוֹנִיס נַעַר חָמוּד הָיָה, וְאֵלָיו תְּשׁוּקַת-הָאֵלָה.  אֲבָל הוּא אֶל צַיִד לִבּוֹ.  וַיְהִי בְּרָדְפוֹ בְּרֹמַח אַחַר חֲזִיר-בָּר, וַיִּסֹּב פִּתְאוֹם הַחֲזִיר, וַיִּדְקֹר אֶת צֵלַע הַנַּעַר בְּחָטָיו הַבּוֹלְטוֹת.  וַיָּמָת אֲדוֹנִיס, וַתִּסְפְּדֵהוּ אַפְרוֹדִיטֵי וַתְּבַכֵּהוּ שְׁלֹשָׁה יָמִים וּשְׁלֹשָׁה לֵילוֹת.  אָז רִחֵם עָלֶיהָ זֶאוּס, וַיְחַיֶּה אֶת הַנַּעַר הֶחָמוּד, אֶת אֲדוֹנִיס.
תְּחִנָּה פְנוּמָה – וְהִיא נַעֲנֵית	
אַחַר נִגֵּן הֶרְמֶס אֶת לַחַן-הַתְּחִנָּה אֲשֶׁר לְאֵאוֹס וְאֶת הַצִּרְצוּר הַדַּק אֲשֶׁר לְטִיתוֹנוֹס.  אֵאוֹס, אֵלַת-הַשַּׁחַר וְרֻדַּת-הָאֶצְבָּעוֹת, אֵאוֹס הַמְנַפְנֶפֶת סוּדַר-שָׁנִי עַל פְּנֵי הָרָקִיעַ לְבַשֵּׂר אֶת בּוֹא מִרְכֶּבֶת-הַשֶּׁמֶשׁ, אָהֲבָה אֶת טִיתוֹנוֹס, נָסִיךְ צָעִיר מִמִּשְׁפַּחַת מַלְכֵי-אִידָה.  וַתִּקָּחֵהוּ עִמָּהּ אֶל אַפְסֵי מִזְרָח וַתָּדָר עִמּוֹ.  וַתָּבוֹא אֵאוֹס לִפְנֵי זֶאוּס, הַשַּׁלִּיט בָּאֵלִים, וַתִּתְחַנֵּן לְפָנָיו: "אָהַבְתִּי אֶת טִיתוֹנוֹס, וְהוּא בֶן-תְּמוּתָה.  עֲשֵׂהוּ-נָא לְבֶן-אַלְמָוֶת, וְנֶאֱהַב נֶפֶשׁ-אֶת-נֶפֶשׁ לְעוֹלָמִים".  וַיֵּעָתֵר לָהּ זֶאוּס.  אֶפֶס כִּי בְּהַפִּילָהּ אֶת תְּחִנָּתָהּ, שָׁכְחָה אֵאוֹס לְבַקֵּשׁ כִּי יִנָּתְנוּ לְטיִתוֹנוֹס גַּם עֲלוּמֵי-נֶצַח.  אָמְנָם, חָיֹה חַי טִיתוֹנוֹס לִבְלִי מוּת, אֲבָל הוּא הָלַךְ הָלֹךְ וְהִזְדַּקֵּן, הָלֹךְ וְהִצְטַמֵּק, וַיְהִי בֶּן מֵאָה, בֶּן מָאתַיִם, בֶּן שְׁלֹש מֵאוֹת שָׁנָה, וְגוּפוֹ כָּמַשׁ וְקָטֹן, עַד הָיָה לְצִרְצַר-הַשָּׂדֶה, אֲשֶׁר אֶת קוֹלוֹ הַזָּעִיר וְהַצּוֹרְמָנִי תִּשְׁמְעוּ מִבֵּין עֲשָׂבִים לִפְנֵי שַׁחַר, אֲבָל אוֹתוֹ לְעוֹלָם לֹא תִמְצְאוּ לְהַבִּיט בּוֹ.
וַיְנַגֵּן הֶרְמֶס בַּחֲלִילוֹ אֶת כִּסּוּפֵי אֶנְדִּימְיוֹן, בֶּן הַנִּימְפָה קַלִּיקֵי, אֶל סֶלֶנֵי, אֵלַת-הַלְּבָנָה.  עֵת יָשֵׁן הָעֶלֶם אֶנְדִּימְיוֹן בִּמְעָרָה שֶׁבְּהַר-לֶטְמוֹס, רָאֲתָה אוֹתוֹ סֶלֶנֵי וַתִּשְׁלַח אֵלָיו מִקַּרְנֵי-כַסְפָּהּ וַתְּנַשֵּׁק אֶת שְׁתֵּי עַפְעַפָּיו.  וַיִּתְעוֹרֵר אֶנְדִּימְיוֹן, וַיִּתְהַלֵּךְ כָּל הַיָּמִים חוֹלֵה אַהֲבַת-הַלְּבָנָה.  אֲבָל אֵלַת-הַלְּבָנָה רָחֲקָה מִמֶּנּוּ, שָׁטָה רְחוֹקָה וְקָרָה בִּרְקִיעַ-הַלַּיְלָה, וְרַק בִּשְׁנָתוֹ תִּפְקֹד אוֹתוֹ וְתִתֵּן לוֹ אֶת אַהֲבָתָהּ.  וַיִּתְפַּלֵּל אֶנְדִּימְיוֹן אֶל זֶאוּס: "תְּנֵנִי וְאִישַׁן כָּל יָמַי וְלֵילוֹתַי, לְמַעַן תִּהְיֶה עִמִּי הָאֵלָה תָּמִיד, כִּי גָדוֹל צַעֲרִי מִנְּשׂוֹא".
שְׁנַת-נְצָחִים, וַחֲלוֹם-אַהֲבָה נֶעְדַּר-סוֹף	
וַיּתֵּן לוֹ זֶאוּס אֶת מְבֻקָּשׁוֹ, וַיַּפֵּל עַל אֶנְדִּימְיוֹן תַּרְדֵּמַת-עַד. וְסֶלֶנֵי,  בְּזָכְרָהּ אֶת מִשְׁגֵה אֵאוֹס אֲחוֹתָהּ, נָשְׂאָה תְחִנָּה לִפְנֵי זֶאוּס כִּי יִנָּתְנוּ לְאֶנְדִּימְיוֹן עֲלוּמֵי-נֶצַח ;וַיֵּאוֹת לָהּ זֶאוּס.  וְכָכָה שׁוֹכֵב אֶנְדִּימְיוֹן בִּמְעָרָתוֹ בְּשֵׁנָה עוֹלָמִית, וְלִבְלוּב-עֲלוּמִים בִּלְחָיָיו; לֹא יִיקַץ אַף לֹא יָמוּת, וְסֶלֶנֵי אֵלַת-הַלְּבָנָה מְעַטַּרְתּוֹ אַהֲבָתָהּ בַּחֲלוֹם שֶׁאֵין לוֹ סוֹף.
סוֹפוֹ שֶׁל מְאַת הָעֵינַיִם
הֶרָה שׁוֹלַחַת זְבוּב-בָּקָר לְעַנּוֹת אֶת הַפָּרָה יוֹ	
וּבִשְׁפוֹע חֲלִיל-הֶרְמֶס נִגּוּן אַחַר נִגּוּן,  כָּל נִגּוּן – מַעֲשִׂיָּה, וַתֵּעָצַמְנָה עֵינֵי אַרְגּוֹס אַחַת-אֶחַת. וּכְנַגֵּן הֶחָלִיל אֶת דְּבַר-הֵרָדֵם אֶנְדִּימְיוֹן לְעוֹלָם-וָעֶד, נֶעֶצְמוּ גַם שְׁתֵּי הָעֵינַיִם הָאַחֲרוֹנוֹת שֶׁל הָעֲנָק, וַיִּישַׁן בְּכָל מְאַת-עֵינָיו. אָז שָׁלַף הֶרְמֶס חֶרֶב וַיִּכְרֹת אֶת רֹאשׁ אַרְגּוֹס.  וַתָּחָס הֶרָה עַל מְאַת-הָעֵינַיִם אֲשֶׁר לְאַרְגּוֹס, וַתִּקְבָּעֵן בִּזְנַב-הַטַּוָס, וּמִשָּׁם הֵן נִשְׁקָפוֹת עַד הַיּוֹם הַזֶּה.  אֲבָל לְיוֹ הַפָּרָה עוֹד לֹא קֹרָא דְרוֹר, כִּי הֶרָה הִכְבִּידָה אֶת יָדָהּ עָלֶיהָ, וַתִּשְׁלַח זְבוּב-בָּקָר, מִן הַזְּבוּבִים הַגְּדוֹלִים, הַיְרֻקִּים, שׁוֹחֲרֵי רֶפֶת וְאֻרְוָה, לְהָצִיק לְיוֹ וּלְעַנּוֹתָהּ.  וַיַּעֲקֹץ הַזְּבוּב אֶת יוֹ הָאֻמְלָלָה, וַתָּנָס מִפָּנָיו, וְהוּא רָדַף אַחֲרֶיהָ וַיוֹסֶף לְעַנּוֹתָהּ בְּמִכְוֵה-עֲקִיצוֹתָיו.  וַתִּדֹּד יוֹ מֵאֶרֶץ לְאֶרֶץ בְּנוּסָהּ מִפְּנֵי הַזְּבּוב, וְהוּא אֵינֶנּוּ מַרְפֶּה מִמֶּנָּה.  וַתַּגַּע אֶל הַיָּם, וַתַּחֲזֹר צָפוֹנָה עַד הַר-הֵימוֹס; אָז תֵּט מִזְּרָחָה, הַקֵּף אֶת הַיָּם הַשָּׁחוֹר, וְעָבוֹר בִּשְׂחִיָּה אֶת הַנָהָר הַנִּקְרָא בּוֹסְפּוֹרוֹס – מַעֲבַר-הַפָּרָה – עַד הַיּוֹם הַזֶּה.  בְּהָרֵי קַוְקַז נָדְדָה, וְעוֹד הַזְּבוּב אַחֲרֶיהָ, לְהָצִיק לָהּ.  וַתָּבוֹא אֶל אֲרַם-נַהֲרַיִם, וְאֶל צוֹר וְצִידוֹן וּפְלֶשֶׁת, וַתַּדְרֵם עַד מִצְרָיִם.  שָׁם נוֹשְׁעָה, כִּי הַזְּבוּב נִסְפָּה בַּאֲשֶׁר נִסְפָּה אֵצֶל הַיְאוֹר.
וְזֶאוּס חָשׁ אֵלֶיהָ, וְנָגַע בָּהּ בְּיָדוֹ – וּמִיָּד שׁוּב חָזְרָה אֵלֶיהָ דְמוּת בַּת-אֱנוֹשׁ. וּמִמַּגַּע יַד-זֶאוּס הָרְתָה וַתֵּלֶד בֵּן, וַיִּקְרְאוּ שְׁמוֹ אֶפָּפוֹס, הַמִּתְפָּרֵשׁ: אֲשֶׁר מִן הַמַּגָּע.  וַיְהִי אֶפָּפוֹס מֶלֶךְ בְּמִצְרַיִם, וַיַּעַשׂ אֶת הַפָּרָה לְבֶהֱמַת-קֹדֶשׁ וֶאֱלִילָה נֶעֱבֶדֶת, לְזֵכֶר אִמּוֹ אֲשֶׁר בִּדְמוּת פָּרָה שָׂבְעָה נְדוּדִים וְעִנּוּיִים.  כָּל זֶה אָרְגָה אֲרַכְנֵי בַּיְרִיעָה, אָרוֹג וְסָרוֹג וְרָקוֹם בְּצִבְעֵי-צְבָעִים: סִפּוּר יוֹ בָּעִגּוּל בָּאֶמְצַע; וּבְשׁוּלֵי-הַיְרִיעָה, מִלְמַעְלָה וּמִלְּמַטָּה וּשְׂמֹאלָה, סִלְסְלָה אֶת הָעֲלִילוֹת אֲשֶׁר נָבְעוּ מִנִּגּוּנֵי חֲלִיל-הֶרְמֶס; וּמִיָּמִין שָׂמָה טַוָּס, מְבַדֵּר זְנָבוֹ לְהַרְאוֹת אֶת מְאַת עֵינֵי-אַרְגּוֹס, הַמְּצִיצוֹת מִתּוֹךְ טַבְּעוֹת כְּחוֹל וְזָהָב עַל רֶקַע יָרֹק.
אַתֵּינֵי עוֹשָׂה טַפִּיט וּבֹו פֶּרֶק מִתּוֹלְדוֹתֶיהָ 
וּבְעוֹד אֲרַכְנֵי עוֹשָה בִּירִיעָתָהּ, פִּזְזוּ יְדֵי אַתֵּינֵי הָאֵלָה לְעֻמָּתָהּ, וַתַּעַשׂ אַף הִיא בִּמְלֶאכֶת אֲרִיגָה.  מִצֶּמֶר וּמִפִּשְׁתָּן חִבְּרָה טַפִּיט גָּדוֹל, רָאוּי לְקַשֵּׁט קִיר בְּאֶחָד מֵאוּלַמֵּי אוֹלִמְיפּוֹס; וְנוֹשֵׂא הַטַּפִּיט – פֶּרֶק מִדִּבְרֵי יְמֵי-קֶדֶם אֲשֶׁר הָאֵלָה עַצְמָהּ מְעֹרֶבֶת בּוֹ.
שְׁנַיִם אוֹחֲזִין בְּעִיר
פּוֹסֵידוֹן מֵבִיא סוּס, וְאַתֵּינֵי שְׁתִיל-זַיִת
שְׁלַל-צְבָעִים לַאֲרַכְנֵי	
הָיָה זֶה מִשְׁפָּט בֵּינָה וּבֵין פּוֹסֵידוֹן, הָאֵל הַמּוֹלֵךְ עַל מַיִם רַבִּים, וְשַׁרְבִיט תְּלַת-שֵׁן בְּיָדוֹ.  הַפְּרָס הָיָה הָעִיר אַתֵּינָה, אֲשֶׁר חָכְמָה וְיֹפִי בָהּ נָשְׁקוּ, וְהַשׁוֹפְטִים – שִׁבְעָה מִגְּדוֹלֵי אוֹלִימְפּוֹס-שֶׁל-מַעְלָה עִם זֶאוּס בְּרֹאשָׁם. אַתֵּינֵי טָעֲנָה: "מַעֲרִיצַי יָסְדוּ אֶת הָעִיר מֵרֵאשִׁיתָהּ, וְעַל שְׁמִי קְרָאוּהָ, וְשֶׁלִּי הִיא הָעִיר לָעַד".  פּוֹסֵידוֹן שָׁאַג, בְּדָפְקוֹ בִּשְׁלֹשֶׁת שִׁנִּי קִלְּשׁוֹנוֹ בְּרִצְפַת הֵיכַל-הַמִּשְׁפָּט: "אָמְנָם, מִתְּחִלָּה נִקְרְאָה הָעִיר עַל שֵׁם אַתֵּינֵי, יְלִידַת מֶצַח זֶאוּס.  אֲבָל שֵׁם נִתָּן לְהִשְׁתַּנּוֹת.  מַה שֶּׁיָּצְרוּ מַעֲרִיצֵי הָאֵלָה בְּדוֹרָם לֹא עִיר הָיְתָה כִּי-אִם עֲיָרָה, וְלֹא עֲיָרָה כִּי-אִם כְּפָר קָטָן וְנִדָּח.  אֲבָל סְחַר-הַיָּם הֶעָצוּם אֲשֶׁר אָנֹכִי, פּוֹסֵידוֹן אֵל הַמְּצוּלּוֹת הַגְּדוֹלוֹת, הֵבֵאתִי אֶל הַיִּשּׁוּב הַדַּל הַהוּא – אֳנִיּוֹת-עַמִּים וְצִיֵּי-אִיִּים אֲשֶׁר שָׁלַחְתִּי אֵלֶיהָ עַל פְּנֵי גַלֵּי-יַמַּי, – הֵמָּה הֶאֱדִּירוּהוּ, הֶעֱשִׁירוּהוּ, עַד הֱיוֹתוֹ הַכְּרָךְ הַסַּגִּיא שֶׁל הַיּוֹם הַזֶּה.  עַל כֵּן, לִי הָעִיר הַזֹּאת, וּמִשְׁפַּט-יֹשֶׁר הוּא כִּי עַל שְׁמִי תִקָּרֵא בְּפִי אֵלִים וְאֲנָשִׁים".  וַיֶחֶרְצוּ הָאֵלִים דִּינָם: "אֲשֶׁר יָבִיא אֶת הַמַּתָּנָה הַטּוֹבָה יוֹתֵר לִבְנֵי-אָדָם, זֶה יִהְיֶה אֱלֹהֵי הָעִיר, וּשְׁמוֹ יָחֹף עָלֶיהָ – וְזֶאוּס הַמַּחְלִיט".  פּוֹסֵידוֹן הֵבִיא סוּס אַבִּיר, וַיַּעֲמִידֵהוּ לִפְנֵי הָאֵלִים וַיֹּאמַר: "זֹאת מַתְּנָתִי לִבְנֵי-אָדָם".  כִּי עַד אָז לֹא יָדְעוּ בְנֵי-אָדָם לִרְכֹּב עַל גָּב סוּס אוֹ לְרָתְמוֹ לִכְלִי-גַלְגַּלִּים אוֹ לְמַחֲרֵשָׁה; וְהָיוּ כָל מַעֲשֵׂיהֶם נַעֲשִׂים בַּבָּקָר. וְאַתֵּינֵי הִצִּיגָה לִפְנֵי הָאֵלִים שְׁתִיל-זַיִת רַךְ, וַתֹּאמֶר: "זֹאת מַתְּנָתִי אֲנִי לִבְנֵי-אָדָם, וּבְבִרְכָתָהּ פְּרִי וָשֶׁמֶן לְמַאֲכַל דַּלִּים וְלִמְשִׁיחַת-מְלָכִים".  וַיִּשְׁקֹל זֶאוּס בְּלִבּוֹ שַׁי נֶגֶד שַׁי, וַיַּחְתֹּךְ אֹמֶר: "טוֹבָה מַתְּנַת אַתֵּינֵי בִּתִּי מִמַּתְּנַת פּוֹסֵידוֹן אָחִי".  וַתַּעֲמוֹד הָעִיר הַמְהֻלֶּלֶת לְאַתֵּינֵי עַד עוֹלָם.  נֶעֱרָמִים הָיוּ עַל רִצְפַת בֵּית-הָאֲרִיגָה שֶׁל אֲרַכְנֵי תִּלֵי-תִלִּים וְשׁוּרֵי-שׁוּרוֹת שֶׁל צֶמָר וּפִשְׁתָּן מְצֻבָּעִים,  חוּטִים וּגְדִילִים וּפְתִילִים, צִיצִיּוֹת-כֶּסֶף וְנִימוֹת-זָהָב, פְּקַעַת וּסְלִיל וְגָלִיל; וַיִּתְנוֹצְצוּ בִּשְׂשׂוֹן-גּוֹנֵיהֶם, וַיִּרְעֲפוּ הֵדֵי-גָוֶן כַּאֲשֶׁר עַל הַגְּבוּלוֹת בֵּין גָּוֶן לְגָוֶן בַּקָּשֶׁת.
אַתֵּינֵי בּוֹחֶרֶת גְּוָנִים שְׁקֵטִים לְצִיוּר עֲדַת-הָאֵלִים בָּאָרִיג	וַתִּבְחַר הָאֵלָה, לְצִיּוּר-אַדִּירִים שֶׁלָּהּ בַּטַּפִּיט, בְּאָפֹר וְשָׁחוֹר וִירַקְרַק וְלָבָן, וּבְאֵלֶּה עִצְּבָה אֶת דְּמֻיּוֹת עֲדַת-הָאֵלִים הַנִּצֶּבֶת לַמִּשְׁפָּט, עִם זֶאוּס מַלְכָּם עַל כִּסְאוֹ, וּפוֹסֵידוֹן וְהִיא עַצְמָהּ מַגִּישִׁים עֲצוּמוֹתֵיהֶם.
וַתָּצֶץ אֲרַכְנֵי רֶגַע בְּמַעַשׂ יְדֵי הָאֵלָה, וְנַפְשָׁהּ – תְּמִיהָה: הַאִם בְּאֵלֶּה הַצְּלָלִים הִקּוֹדְרִים וְהַחִוְרִים תֹּאמַּר אַתֵּינֵי לְהִתְחָרוֹת אֶת מְלַאכְתִּי הַסַּסְגּוֹנִית, הָרוֹגֶשֶׁת, מַרְהִיבַת-הָעַיִן וּמַרְנִינַת-הַלֵּב?
פַּרְפַּר קָטָן נוֹסֵךְ זִיווֹ עַל מְלֹא תְּמוּנָה	
אֲבָל הָאֵלָה, כְּהַשְׁלִימָהּ אֶת תְּמוּנַת-אֲרִיגָתָהּ,  לָקְחָה מַחַט-זָהָב, וַתִּרְקֹם פַּרְפַּר אֶחָד, מְרַפְרֵף בֵּין עֲלֵי-הַזַּיִת הַיְרַקְרַקִּים-אַפְרוּרִיִּים בִּשְׁתִיל-הַזַּיִת אֱשֶׁר בַּטַּפִּיט.  וַתַּבֵּט אֲרַכְנֵי וַתֵּרֶא אֶת פֶּלֶא-הַקְּטִיפָה שֶׁל כַּנְפֵי-הַפַּרְפַּר, אֶת בַּהֲרוֹת הַשְּׁחוֹר וְהַלֹבֶן אֲשֶׁר בְּזוּג כַּנְפֵי הַפִּטְדָה הַפְּרוּשׂוֹת, אֶת פְּלוּמַת-הַמֶּשִׁי הַמַּעֲטֶּה אֶת גַּב הַיְצוּר, אֶת קַרְנֵי-מִשּׁוּשׁוֹ הַמִתְפַּשְּׁטוֹת לְרֹחַב, אֶת שׁוֹקָיו הַשְּׂעִירוֹת, אֶת עֵינָיו כְּיַהֲלוֹמִים זְעִירִים; וְהִנֵּה מִנֹּגַהּ-זִיו הַפַּרְפַּר הַקָּטָן הָאֳצַל אוֹר גָּנוּז עַל מְלֶאכֶת-הַטַּפִּיט כֻּלָּהּ וַתֶּחִי: הָאֵלִים וְהָאֵלוֹת הַשּׁוֹפְטִים – הָדֶס, הֶרָה, אַפְרוֹדִיטי, אַפּוֹלוֹן, אַרְטֶמִיס, אָרֶס וְהֶרְמֶס, וְזֶאוּס אַדִּיר מִכֻּלָּם – לָבְשׁוּ מוֹרָא-הוֹד; אַתֵּינֵי בַּתְּמוּנָה הִתְנוֹצְצָה בְּקוֹבַע וְשִׁרְיוֹן; זְקַן-פּוֹסֵידוֹן הַלָּבָן גָּלַשׁ וְהִסְתַּלְסֵל כְּקֶצֶף-מִשְׁבָּרִים, וְהָאַבִּיר הַשָּׁחוֹר, מַתְּנַת אֵל-הַיָּם לִבְנֵי-אָדָם, נִרְאָה כְּאֶחָד אֲשֶׁר פָּרַשׁ מֵהֲמוֹנֵי-הֲמוֹנֵי סוּסֵי-פוֹסֵידוֹן לִבְנֵי-הָרַעְמָה הַנּוֹהֲרִים מִן הָאֹפֶק אֶל חוֹף-הַיָּבָּשָׁה, וּבְקִרְבַת-הַחוֹף הֵם מִתְנַפְּצִים בְּזִרְמֵי-חָלָב וּבוּעוֹת-עַנְבָּר וּרְסִיסֵי-בְּדֹלַח; וּשְׁתִיל-הַזַּיִת, מַתְּנַת-אַתֵּינֵי, רָטַט בְּרוּחַ קַל, וַיְהִי כְּמִתְנַבֵּא וְלוֹחֵשׁ: "נִבְחָרְתִּי – נִבְחָרְתִּי, וְלֹא אֶחְדַּל שַׁמְנִי וְטוּבִי עַד עוֹלָם".
וַתֵּדַע אֲרַכְנֵי בְּנַפְשָׁהּ כִּי נֻצָּחָה, כִּי שָׂגְבָה מִמֶּנָּה עֲדִינוּת-מַעֲשֶׂה כִּעֲדִינוּת רִקְמַת הַפַּרְפַּר הַהוּא, וְכִי כָּל הַדְרַת אֲרִיגֶיהָ הַקְּשֻׁתִּים, הַטְּוֻסִּים וְהַשְּׁזֻפִּים 1 לֹא יִשְׁווּ לְפַשְׁטוּת-הָאֳמָן שֶׁל מְלֶאכֶת-אַתֵּינֵי וּלִתְבוּנַת זוֹ בַת-זֶאוּס לְהַקְרִין חַיֵּי-חַיִּים בַּכֹּל מִמֶּרְכַּז-נֹגַהּ זָעִיר אֶחָד.
קִנְאַת אֲרַכְנֵי וּמַעֲשֵׂה טֵרוּפָהּ	וַיִּמַּהֲלוּ בָהּ קִנְאָה וָכַעַס וָפַחַד וַיִּהְיוּ לְאֶרֶס בְּדָמָהּ.  וּבְטֵרוּף-נַפְשָׁהּ חָטְפָה חוּט-כֶּסֶף, דַּק-דַּק אַךְ חָזָק-חָזָק, וַתַּשְׁלֵךְ אֶת קְצֵה-הַחוּט הָאֶחָד דְּמוּת-לֻלָּאָה לְהַאֲחִיזֵהוּ בַּקּוֹרָה הַתּוֹמֶכֶת אֶת גַּג-הַבַּיִת, וְאֶת קְצֵה-הַחוּט הַשֵּׁנִי כָּרְכָה מִסָּבִיב לְצַוָּארָהּ; וַתִּקְפֹּץ קְּפִיצָה גַסָּה לְמַעַן הֵחָנֵק, וַיִהְיֶה הַמָּוֶת מָנוֹס לָהּ מֵחֲמַת-הָאֵלָה.
אֲבָל הָאֵלָה חָמְלָה עָלֶיהָ: עַד לֹא יָצְאָה נִשְׁמַת הַנַּעֲרָה, הָפְכָה אוֹתָהּ אַתֵּינֵי לְעַכָּבִישׁ, וְהָעַכָּבִישׁ חִישׁ טִפֵּס בַּחוּט אֶל רֹאשׁ-הַקּוֹרָה, וַיֵּעָלֵם שָׁם בְּאֶחַד-הַסְּדָקִים.
אֲרַכְנֵי – אֵם כָּּל טוֹוֵי קוּרִים	וְעַד הַיּוֹם הַזֶּה בְּנֵי-אֲרַכְנֵי טוֹוִים חוּטִים וְאוֹרְגִים יְרִיעוֹת, אַף נִתְלִים בְּחוּט דַּק, מֻפְרָשׁ מִגּוּפָם, לָטוּס מִמָּקוֹם לְמָקוֹם, וּוַי לִזְבוּב-רִקְמָה אוֹ צֶרַע-פַּסִּים אֲשֶׁר יִפּוֹל בְּרִשְׁתָּם!  אוֹתוֹ יִטְרְפוּ בַּחֲמַת-זָעַם.  אַךְ שִׁבְעָתַיִם יִתְאַכְזְרוּ לְפַרְפַּר-פְּאֵר הַתּוֹעֶה וְנִכְנָס אֶל גְּבוּלָם.
גּוֹרָל מַר שֶׁל פַּרְפַּר	הִנֵּה אֶחָד מְרַפְרֵף לְתֻמּוֹ בְּגִנַּת-קַיִץ, מִפֶּרַח לְפֶרַח, גּוֹמֵעַ מִכָּל פֶּרַח טִפַּת טַל-נֹפֶת, וְכָל יֵשׁוּתוֹ רַחַשׁ-עֹנֶג מֵאֲוִיר צַח-אוֹר וּשְׁכוּר-בֹּשֶׂם.  וְלֹא יַרְגִּישׁ כּי חוּט דַּק שֶׁבְּדַק שָׁלוּחַ כְּחַכָּה לְצוּדוֹ.  אַךְ נָגַע בְּלִי-מֵשִׂים בַּחוּט – יֵהָדֵק זֶה לְגוּפוֹ, וּכְּכֹל שֶׁיִּתְאַמֵּץ לְהִשְׁתַחְרֵר, כֵּן יִתְכָּרֵךְ עָלָיו הַחוּט יוֹתֵר וְיוֹתֵר; וּבְטֶרֶם יֵדַע מָה, הוּא מַתְחִיל מִסְתּוֹבֵב אֵין-אוֹנִים סְחוֹר-סְחוֹר בָּאֲוִיר.  וְהוּא נִמְשֶׁה מַעְלָה-מַעְלָה, וְנִמְשָׁך אֶל-תּוֹךְ נְקִיק-כֹּתֶל אַפְלוּלִי, שָׁם הוּא מֻטָּל חָבוּשׁ נֶגֶד עֵינֵי-עַכָּבִישׁ, מְזָרוֹת מַשְׂטֵמָה.  וְהָעַכָּבִישׁ אֶת כַּנְפֵי-הַפַּרְפַּר, עַל קַשְׁקַשֵּׁי-זְהָבָן, מוֹרֵט; אֶת עֵינָיו-לְשָׁמַיִם מְנַקֵּר; מוֹחֵץ אֶת חֹשֶׁן-חָזֵהוּ הַפְּנִינִי; וְאֶת שְׁאֵרִית הַגּוּף הַמְמֹרָט יָשִׂים לִמְעָכָה; אַחַר יִזְלֹל אֶת לֵחוֹת-הַחַיִּים שֶׁל טַרְפּוֹ.  זֹאת נִקְמַת-הָעַכָּבִישׁ מֵעַם-הַפַּרְפַּרִים כִּי בְּשֶׁל פַּרְפַּר נִכְשְׁלָה אֲרַכְנֵי, הוֹרָתוֹ הַקַּדְמוֹנִית.
מַעֲשֵׂה טִירֶסְיַס: אוֹר פְּנִימִי תַּחַת מְאוֹר-עֵינַיִם	
וְעַל אַתֵּינֵי אוֹמְרוֹת כֹּהֲנוֹתֶיהָ, מְשָׁרְתוֹת-מִקְדָּשֶׁיהָ, כִּי גַם בְּזַעַם תִּזְכֹּר רַחֲמִים.  אֶת אֲרַכְנֵי הִצִּילָה מִמַּוֶת, וַתִּתֶּן לָהּ וּלְכִשְׁרוֹן-כַּפֶּיהָ שְׁאֵרִית-עַד.  תַּחַת קָרְבְּנוֹת בְּהֵמָה עַל מִזְבְּחָהּ, מִסְתַּפֶּקֶת הִיא בְּמִנְחוֹת עוּגוֹת-שְׂעוֹרָה, בְּלוּלוֹת בְּשֶׁמֶן-זָיִת. וּמַעֲשֶׂה בְּבֶן-תְּמוּתָה אֶחָד, הָעֶלֶם טִירֶסְיַס, אֲשֶׁר נִקְרָה אֶל מָקוֹם מֻצְנָע, שָׁם טָבְלָה אַתֵּינֵי בְּעֵירֹם-בְּשָׂרָהּ בְּמַעְיַן-הָרִים צֶלוּל; וְהִיא אֵלָה בְתוּלָה.  וַיַּרְהֵב טִירֶסְיַס נַפְשׁוֹ לְהַבִּיט בָּהּ.  מִיָּד סֻנְוְרוּ שְׁתֵּי עֵינָיו, וַיְהִי לְעִוֵר.  וַתַּחְמֹל עָלָיו הָאֵלָה, וַתִּטַּע בּוֹ, תַּחַת מְאוֹר-הָעֵינַיִם אֲשֶׁר לֻקַּח מִמֶּנּוּ, מָאוֹר פְּנִימִי לַחֲזוֹת צְפוּנוֹת וַעֲתִידוֹת.  וַיְהִי טִירֶסְיַס אֲבִי שַׁלְשֶׁלֶת שֶׁל מְשׁוֹרְרִים-נְבִיאִים סַגִּיאֵי-נְהוֹרָה.
