אַדְרִיכָלוּת קְלָאסִית
אַדְרִיכָלוּת קְלָאסִית הוּא שֵׁם כּוֹלֵל לְסִגְנוֹנוֹת אַדְרִיכָלִיִּים שֶׁאִיפְיְינוּ אֶת אֵזוֹר הַיָּם הַתִּיכוֹן בָּעֵת הֶעְתִּיקָה בְּמֶשֶׁךְ תְּקוּפָה שֶׁל כְּאֶלֶף שָׁנָה.
הָאַדְרִיכָלוּת הַקְּלָאסִית מִתְיַיחֶסֶת לַסִּגְנוֹן הָאַדְרִיכָלִי אֲשֶׁר פּוֹתֵחַ בְּיָוָון הָעַתִּיקָה כְּבָר בַּתְּקוּפָה הָאַרְכָאִית, הָאַדְרִיכָלוּת הַהֵלֵנִיסְטִית שֶׁאִיפְיְינָה אֶת מִזְרַח הַיָּם הַתִּיכוֹן וְאֶת אֵזוֹר הַמִּזְרָח הַתִּיכוֹן אֲשֶׁר נִכְבְּשׁוּ עַל יְדֵי אָלֶכְּסַנְדֶּר מוֹקְדוֹן וְאֶת הָאַדְרִיכָלוּת הָרוֹמִית עַד לִנְפִילַת הָאִימְפֶּרְיָה הָרוֹמִית.
הָאַדְרִיכָלוּת הַקְּלָאסִית הִיוְּותָה בָּסִיס לְכָל סִגְנוֹנוֹת הַבְּנִיָּיה בְּתַרְבּוּת הַמַּעֲרָב עַד הַמֵּאָה הַ-20. הַמִּבְנִים הַקְּלָאסִים עֲלֵיהֶם מְדוּבָּר הֵם בְּעִיקָּר מִקְדָּשִׁים וְכֵן גַּם מוֹסְדוֹת שִׁלְטוֹן וְתֵיאַטְרָאוֹת אֲשֶׁר לֹא הָיוּ קַיָּימִים עַד אוֹתָהּ הָעֵת.
הָאַדְרִיכָלוּת בַּתְּקוּפָה הַקְּלָאסִית שֶׁל יָוָון הָעַתִּיקָה (הַמֵּאָה הַ-5 לפנה"ס) כְּבָר הָיְיתָה בְּרוּרָה וּמְזוּקֶּקֶת. הַסִּגְנוֹן הִגְדִּיר כְּלָלִים מְאוֹד בְּרוּרִים לִבְנִיָּיה אֲשֶׁר הִתְבַּסְּסוּ עַל סֵדֶר וְסִימֶטְרִיָּה. נוּסְּחוּ סְדָרִים אֲשֶׁר הִגְדִּירוּ אֶת הַפְּרוֹפּוֹרְצְיוֹת הַמְּדוּיָּקוֹת וְאֶת הַתְאָמַת הָאוֹרְנוֹמֶנְטִיקָה (קִישּׁוּטִים) לַמִּבְנֶה.
בַּמֵּאָה הַ-4 לפנה"ס כָּבַשׁ אָלֶכְּסַנְדֶּר מוֹקְדוֹן שְׁטָחִים עֲצוּמִים מֵהַבַּלְקָן וְעַד הוֹדוֹ. בְּמִסְגֶּרֶת הֲפָצַת הַתַּרְבּוּת הַהֵלֵנִיסְטִית נִבְנוּ עָרִים וּמִבְנִים בַּסִּגְנוֹן הַיְּוָונִי הַקְּלָאסִי. שְׂרִידִים אַרְכֵאוֹלוֹגִיִּים שֶׁל תֵּיאַטְרָאוֹת נִמְצָאִים בְּכָל רַחֲבֵי הַמִּזְרָח הַתִּיכוֹן וְעַד לְאַפְגָּנִיסְטָן.
הָאַדְרִיכָלוּת הָרוֹמִית אִימְּצָה אֶת הַסִּגְנוֹן וְהִמְשִׁיכָה לְשַׁכְלְלוֹ וּלְפַתְּחוֹ עַד הַמֵּאָה הַ-5 לַסְּפִירָה.