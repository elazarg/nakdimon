"גַּנֵּי הַמִּפְרָץ" (Gardens by the Bay) שֶׁבְּסִינְגָּפּוּר הֵם גַּנִּים אֶקְזוֹטִיִּים וּבַעֲלֵי מַרְאֵה עֲתִידָנֵי, הַמִּשְׂתָּרְעִים עַל כְּ-1,000 דּוּנָם.
זֶהוּ לֹא סָתַם פַּרְק יָרֹק, אֶלָּא גַּן בּוֹטָנִי עִם אֹסֶף מַרְהִיב שֶׁל צְמָחִים מִכָּל הָעוֹלָם.
הַגַּנִּים מְמֻקָּמִים בְּסָמוּךְ לִמְלוֹן מָרִינָה בַּי הַמַּרְשִׁים שֶׁל סִינְגָּפּוּר.
יֵשׁ בָּהֶם שֶׁפַע בִּלְתִּי נִתְפָּס שֶׁל צִמְחִיָּה וּפְרָחִים אֶקְזוֹטִיִּים וּמְיֻחָדִים, הַמַּצִּיעִים חֲגִיגָה לָעֵינַיִם.
בֵּין שֶׁפַע הַסַּחְלָבִים, הַפְּרָחִים, הַשְּׁרָכִים וְהַמְּטַפְּסִים שֶׁיַּקִּיפוּ אֶתְכֶם מִכָּל עֵבֶר, קָשֶׁה לִמְבַקְּרִים לְהִתְנַתֵּק כָּאן מֵהֲמֻלַּת הָעִיר הַגְּדוֹלָה שֶׁמִּסָּבִיב.
"גַּנֵּי הַמִּפְרָץ" מְפֻרְסָמִים בַּמַּרְאֶה הַמַּדְהִים שֶׁל 18 הַסּוֹפֵר-טְרִיז (Supertrees), "עֵצִים" הַבְּנוּיִים מִמַּתֶּכֶת וּבֶּטוֹן.
אֵלּוּ מִבְנִים מַרְהִיבִים בְּצוּרַת עֵצִים, שֶׁנִּבְנוּ בְּרֻבָּם בְּמֶרְכַּז הַפַּרְק, בָּאֵזוֹר שֶׁנִּקְרָא "סוֹפֵר טָרִי גָּרוּב" (Supertree Grove).
הָעֵצִים הַמְּלָאכוּתִיִּים הַלָּלוּ יוֹצְרִים רֹשֶׁם עֲתִידָנֵי וּמַרְהִיב, אֲבָל מֵעֵבֶר לָעִצּוּב הַמַּרְשִׁים וְהַמְּיֻחָד שֶׁלָּהֶם, הֵם חֵלֶק מִפְּרוֹיֶקְט שֶׁנִּבְנָה בַּמַּחְשָׁבָה עַל סְבִיבָה וְקַיָּמוֹת, פְּרוֹיֶקְט שָׁלֵם שֶׁל פִּתּוּחַ סְבִיבָתִי.
לְמַעֲשֶׂה, "הָעֵצִים" הַלָּלוּ מְשַׁמְּשִׁים בּוֹ כְּמַעֲיָן גַּנִּים תְּלוּיִים, שֶׁעֲלֵיהֶם גְּדֵלִים צְמָחִים שׁוֹנִים וְהֵם חֵלֶק מִמַּעֲרֶכֶת אֶקוֹלוֹגִית שֶׁיָּצְרוּ כָּאן.
אֵיךְ הַמַּעֲרֶכֶת הַזּוֹ עוֹבֶדֶת? - "עֲצֵי הַסּוֹפֵר-טָרִי" אוֹגְרִים גַּם אֶת אֶנֶרְגְּיַת הַשֶּׁמֶשׁ וְגַם אֶת מֵי הַגֶּשֶׁם.
הַמַּיִם וְהָאֶנֶרְגְּיָה הַלָּלוּ מָעֳבָרִים לַמְּכָלִים הַמְּסַפְּקִים אֶת כָּל הַתִּצְרֹכֶת שֶׁל שְׁתֵּי הַחֲמָמוֹת הָעֲנָקִיּוֹת, הַמְּכֻסּוֹת בְּכִפּוֹת זְכוּכִית.
