לַשּׁוּתָּפִים הָרַבִּים כָּל כָּךְ, הַנְּכוֹנִים לְהֵישִׁיר מַבָּט אַמִּיץ לַשִּׁינּוּיִים הָאַדִּירִים שֶׁעוֹבֶרֶת הַחֶבְרָה הַיִּשְׂרְאֵלִית, לְאֵלֶּה הָרוֹצִים בְּחָזוֹן שֶׁל תִּקְוָוה יִשְׂרְאֵלִית לְכוּלָּנוּ, מִקֶּרֶב כָּל הַמִּגְזָרִים, הַמַּחֲנוֹת וְהַקְּהִילּוֹת, אֲנִי מְבַקֵּשׁ לוֹמַר: הַחֶבְרָה הַיִּשְׂרְאֵלִית נִמְצֵאת הַיּוֹם בְּצוֹמֶת דְּרָכִים.
אָנוּ רוֹאִים אֶת הַשִּׁינּוּיִים לְנֶגֶד עֵינֵינוּ, וְזוֹהִי הַשָּׁעָה לְהַכְרִיעַ לְאָן פָּנִינוּ מוּעָדוֹת.
כּוֹתֶרֶת הַכֶּנֶס הַזֶּה הִיא "תִּקְוָוה יִשְׂרְאֵלִית מְשׁוּתֶּפֶת- חָזוֹן אוֹ חֲלוֹם".
אֲבָל בֶּאֱמֶת, כּוֹתֶרֶת הַכֶּנֶס הַזֶּה הָיְיתָה צְרִיכָה לִהְיוֹת: "תִּקְוָוה יִשְׂרְאֵלִית: לִהְיוֹת אוֹ לַחְדּוֹל".
מַסְפִּיק מַבָּט קָצָר בָּעִיר יְרוּשָׁלַיִם, הָעִיר הָעַרְבִית הֲכִי גְּדוֹלָה בְּאֶרֶץ, הָעִיר הַחֲרֵדִית הֲכִי גְּדוֹלָה בְּאֶרֶץ, הָעִיר הַדָּתִית הֲכִי גְּדוֹלָה בָּאָרֶץ וְהָעִיר הַחִילּוֹנִית הַשְּׁנִיָּיה בְּגָודְלָהּ בָּאָרֶץ.
הָעִיר הָאֲהוּבָה אֲבָל גַּם הָעֲנִיָּיה, הַקְּרוּעָה וְהַמְּתוּחָה כָּל כָּךְ- כְּדֵי לְהָבִין שֶׁכּוֹחוֹת הַשּׁוּק לְבַדָּם, וּלְחִילּוּפִין הָרָצוֹן הַטּוֹב לְבַדּוֹ שֶׁל אִרְגּוּנִים וִיחִידִים, מְסוּרִים כְּכָל שֶׁיִּהְיוּ, לֹא יוּכְלוּ לְהִתְמוֹדֵד עִם גּוֹדֶל הָאֶתְגָּר.
לִפְנֵי שָׁנָה הָיוּ כָּאֵלֶּה שֶׁהֵבִינוּ אֶת דְּבָרַיי כְּעוֹד קְרִיאָה מֵהַסּוּג הַחֲגִיגִי הָאָופְיָינִי לִנְשִׂיא- קְרִיאָה לְ"אַחְדוּת" נוֹטֶפֶת דְּבַשׁ, לְ"מַעְגְּלֵי שִׂיחַ" אוֹ לְכָבוֹד הֲדָדִי.
אֲבָל, בָּרֹאשׁ וּבָרִאשׁוֹנָה, דְּבָרַיי נוֹעֲדוּ לְשַׁמֵּשׁ קְרִיאַת הַשְׁכָּמָה לְפַעַר וּלְאִי הַהֲלִימָה שֶׁבֵּין הַמְּצִיאוּת הַחֶבְרָתִית הַיִּשְׂרְאֵלִית לְבֵין הַמַּעֲרֶכֶת הַמּוֹסָדִית הַיִּשְׂרְאֵלִית.
הַחֶבְרָה הַיִּשְׂרְאֵלִית אוּלַי מְשַׁנָּה אֶת פָּנֶיהָ, אֲבָל לֹא אֶת הַתּוֹדָעָה שֶׁלָּהּ.
אֲנִי חוֹשֵׁשׁ, שֶׁהַמַּעֲרָכוֹת הַיְּסוֹדִיּוֹת הַמְּאַרְגְּנוֹת אֶת חַיֵּינוּ- הַפּוֹלִיטִיקָה, הַתִּקְשׁוֹרֶת, הָאָקָדֶמְיָה, הַמֶּשֶׁק, הַחִינּוּךְ וְעוֹד, טֶרֶם הִפְנִימוּ אֶת הַשִּׁינּוּיִים הַלָּלוּ לְעָומְקָם, טֶרֶם הִתְאִימוּ אֶת עַצְמָן לַמְּצִיאוּת הַחֶבְרָתִית הַמִּתְהַוָּוה.
בַּשְּׁנָתַיִים הַחוֹלְפוֹת פָּגַשְׁתִּי עֶשְׂרוֹת עֲמוּתּוֹת וְאִרְגּוּנִים, אַנְשֵׁי אָקָדֶמְיָה וְחִינּוּךְ מְסוּרִים, הִתְרַשַּׁמְתִּי מֵאֵינְסְפוֹר מִפְגְּשֵׁי שִׂיחַ, וְאוּלָם, אִם אֲנַחְנוּ מְעוּנְיָינִים בְּשִׁינּוּי אֲמִיתִּי וְעָמוֹק, אֲנַחְנוּ חַיָּיבִים לַחְתּוֹר לְשִׁינּוּיִים מוֹסָדִיִּים וּמַעֲרַכְתִּיִּים אוֹתָם יֵשׁ לְנַהֵל כְּמַאֲמָץ לְאוּמִּי, לְהַצִּיב יְעָדִים שֶׁאֶפְשָׁר לְהַסְכִּים עֲלֵיהֶם וְלַעֲקוֹב אַחֲרֵיהֶם.
יְתֵרָה מִזֹּאת, עָלֵינוּ לְהַכִּיר בְּכָךְ שֶׁהַיּוֹם קַיָּימִים חֲסָמִים מַהוּתִיִּים וּמִבְנִיִּים, הַמַּקָּשִׁים עָלֵינוּ לְבַסֵּס אֶת כְּלָלֵי הַמִּשְׂחָק הַמְּשׁוּתָּפִים בֵּין הַמִּגְזָרִים הַשּׁוֹנִים: פּוֹלִיטִיקָה סֶקְטוֹרְיָאלִית, שֶׁלֹּא פּוֹסַחַת לְדַאֲבוֹנֵנוּ עַל אַף שֵׁבֶט, פּוֹלִיטִיקָה שֶׁנִּיזּוֹנָה וּמִתְפַּרְנֶסֶת מִקִּיצוֹנוֹת וְהַקְצָנָה, וּמְשַׁמֶּשֶׁת תַּמְרִיץ לְהַעֲמָקַת הַשִּׁבְטִיּוּת; מַעֲרֶכֶת צִיבּוּרִית שֶׁטֶּרֶם הִפְנִימָה וְלָמְדָה אֶת הַשִּׁינּוּיִים שֶׁעוֹבֶרֶת הַחֶבְרָה הַיִּשְׂרְאֵלִית, אֶת הָאֶתְגָּרִים הַמִּגְזָרִיִּים הַשּׁוֹנִים, וְשֶׁטֶּרֶם עָבְרָה בְּעַצְמָהּ תַּהֲלִיךְ שֶׁל גִּיוּוּן; וּלְצַד אֵלֶּה, מַעֲרֶכֶת חֶבְרָתִית שְׁלֵמָה, שֶׁמּוּשְׁתֶּתֶת עַל הַפִּיצּוּל בֵּין הַמִּגְזָרִים: בְּעָרִים, בַּתִּקְשׁוֹרֶת, בְּכַלְכָּלָה, וּמֵעַל לַכֹּל, בַּחִינּוּךְ.
בְּמַעֲרֶכֶת מְפוּצֶּלֶת כָּל כָּךְ גַּם כּוֹחוֹת הַשּׁוּק לֹא יַצְלִיחוּ לַיְּצוּר אִינְטֵרֵסִים מְשׁוּתָּפִים.