לְצַעֲרֵנוּ, אָנוּ חַיִּים בִּמְצִיאוּת שֶׁל סִכְסוּךְ עָקוֹב מִדָּם.
לְקֵץ הַסִּכְסוּךְ הַזֶּה, הַטְּרָגֶדְיָה הַזֹּאת, אֵין לוּחוֹת זְמַנִּים בְּרוּרִים.
מָה שֶׁבָּרוּר הוּא שֶׁהָאַחְרָיוּת לְחַיֵּינוּ כָּאן, לְחַיֵּינוּ הַמְּשׁוּתָּפִים כָּאן, יְהוּדִים וְעַרְבִים, מוּטֶּלֶת עַל כְּתֵפִי כּוּלָּנוּ.
מָה שֶׁבָּרוּר הוּא שֶׁהַתַּשְׁתִּית לְכָל פִּתְרוֹן שֶׁיִּהְיֶה הוּא בִּיסּוּס אֵמוּן בֵּין הַצְּדָדִים.
בַּזְּמַן הָאַחֲרוֹן אֲנַחְנוּ עֵדִים בְּיֶתֶר שְׂאֵת לְנִיסָּיוֹן שֶׁל מַנְהִיגִים פּוֹלִיטִיִּים וַאֲחֵרִים לַהֲפוֹךְ אֶת הַסִּכְסוּךְ הַיִּשְׂרְאֵלִי פָלַסְטִינִי לְסִכְסוּךְ דָּתִי.
לְכָזֶה שֶׁאֵין מִמֶּנּוּ דֶּרֶךְ חֲזָרָה.
מִלְחֶמֶת גּוֹג וּמָגוֹג, מִלְחֶמֶת יוֹם הַדִּין, גִ'יהָאד, אוֹ קֵץ הַיָּמִים.
הַנִּיסָּיוֹן לִשְׁפּוֹךְ דֶּלֶק וְלַהַט פוּנְדֵּמֶנְטַלִיסְטִיִּים וּמְשִׁיחִיִּים עַל מְדוּרַת הַסִּכְסוּךְ, הוּא נִיסָּיוֹן לְהַבְעִיר אֶת הָאֲדָמָה הַזֹּאת עָלֶיהָ יוֹשְׁבִים כּוּלָּנוּ.
וְכָל מִי שֶׁעוֹשֶׂה זֹאת- דָּמֵנוּ, דָּם כּוּלָּנוּ, בְּרֹאשׁוֹ.
דַּי לָנוּ אִם נַבִּיט סְבִיבֵנוּ בַּמִּיעוּטִים הַנִּשְׁחָטִים בְּסוּרְיָה וּבְעִירָאק כְּדֵי שֶׁנָּבִין לְאֵיזוֹ תְּהוֹם אֲפֵלָה עֲשׂוּיָה לִגְרוֹר אֶת כּוּלָּנוּ מִלְחֶמֶת דָּת.
לָעָם הַיְּהוּדִי וְלִמְדִינַת יִשְׂרָאֵל לֹא הָיְיתָה וְלֹא תִּהְיֶה מִלְחָמָה עִם הָאִסְלָאם.
הַשֶּׁקֶר הַנּוֹאָל וְהַמְּרוּשָּׁע לְפִיו מְדִינַת יִשְׂרָאֵל חוֹתֶרֶת לְשַׁנּוֹת אֶת הַסְּטָטוּס קְווֹ בְּהַר הַבַּיִת אֵינוֹ רַק שֶׁקֶר גַּס, אֶלָּא גַּם עֲלִילָה מְסוּכֶּנֶת שֶׁעוֹלָה כְּבָר כָּעֵת בְּדָמָם שֶׁל חַפִּים מִפֶּשַׁע.
מְדִינַת יִשְׂרָאֵל וּמֶמְשֶׁלֶת יִשְׂרָאֵל נְחוּשׁוֹת בְּכַוָונָתָן לִשְׁמוֹר וּלְהָגֵן עַל הַסְּטָטוּס קְווֹ בְּהַר הַבַּיִת.
בְּנִיגּוּד לַקַּמְפֵּיְין הַמְּרוּשָּׁע וְהַשִּׁקְרִי שֶׁמְּנוֹהָל נֶגְדֵּנוּ מֵעַזָּה וּמֵרָמָאללָה וּלְדַאֲבוֹנֵנוּ- גַּם מִתּוֹךְ מְדִינַת יִשְׂרָאֵל.
יִשְׂרָאֵל אֵינָהּ מְנַסָּה לִמְנוֹעַ מִמּוּסְלְמִים לְהִתְפַּלֵּל בַּמְּקוֹמוֹת הַקְּדוֹשִׁים לָהֶם, כְּפִי שֶׁיִּשְׂרָאֵל לְעוֹלָם לֹא תִּפְגַּע בַּמִּסְגָּדִים בְּהַר הַבַּיִת.
וַאֲנִי מַאֲמִין שֶׁגַּם מְפִיצֵי הַשֶּׁקֶר הַזֶּה יוֹדְעִים זֹאת הֵיטֵב.
גָּדַלְתִּי בִּירוּשָׁלַיִם בְּיָמִים בָּהֶם נֶאֶסְרָה עָלֵינוּ בְּכוֹחַ הַזְּרוֹעַ הַגִּישָׁה לַמְּקוֹמוֹת הַקְּדוֹשִׁים, לַמְרוֹת הֶסְכֵּם בֵּינְלְאוּמִּי חָתוּם.
עוֹד קוֹדֶם לָכֵן, אֲנִי זוֹכֵר כְּיֶלֶד קָטָן בֶּן חָמֵשׁ כֵּיצַד תְּקִיעָה בְּשׁוֹפָר בְּרַחֲבַת הַכּוֹתֶל הַצָּרָה בְּמוֹצָאֵי יוֹם כִּיפּוּר הָיְיתָה עִילָּה לְמַעֲצָר בִּידֵי חַיָּילֵי הַמַּנְדָּט הַבְּרִיטִי.
כְּמִי שֶׁהָיוּ קוֹרְבָּנוֹת בְּעַצְמָם שֶׁל הַגְבָּלַת חוֹפֶשׁ הַפּוּלְחָן בָּעִיר יְרוּשָׁלַיִם, אָנוּ לְעוֹלָם לֹא נִנְהַג כָּךְ.
הַמְּחוּיָּבוּת שֶׁלָּנוּ כִּיהוּדִים וּכְרִיבּוֹנִים לִשְׁמִירָה עַל הַסְּטָטוּס קְווֹ, אֵינָהּ נוֹבַעַת רַק מִמְּחוּיָּבוּת לְהֶסְכֵּמִים פוֹרְמָלִיִּים.
הִיא נוֹבַעַת מִתּוֹךְ הַהֲבָנָה הָעֲמוּקָּה שֶׁל הָאַחְרָיוּת הַכְּרוּכָה בְּרִיבּוֹנוּת עַל יְרוּשָׁלַיִם, הָאַחְרָיוּת לְבִיטְחוֹנָם וּשְׁלוֹמָם שֶׁל כָּל תּוֹשָׁבֶיהָ שֶׁל הָעִיר.
הָאַחְרָיוּת לְהַבְטָחַת חוֹפֶשׁ הַפּוּלְחָן שֶׁל כָּל הַמַּאֲמִינִים הַנּוֹשְׂאִים אֵלֶיהָ אֶת עֵינֵיהֶם.
וְזֹאת גַּם בִּמְחִיר הַגְבָּלָה קָשָׁה וְכוֹאֶבֶת שֶׁל יְכוֹלְתֵּנוּ הַיְּהוּדִים לְהִתְפַּלֵּל וַאֲנִי מַדְגִּישׁ- לְהִתְפַּלֵּל, בְּמָקוֹם כֹּה קָדוֹשׁ עֲבוּרֵנוּ.
מְדִינַת יִשְׂרָאֵל לֹא תֶּאֱסוֹר עַל כְּנִיסַת יְהוּדִים לְהַר הַבַּיִת וְאֵין בְּכָךְ מִשּׁוּם פְּגִיעָה אוֹ הֲפָרָה שֶׁל הַסְּטָטוּס קְווֹ.
זִיקָּתוֹ שֶׁל הֶעָם הַיְּהוּדִי לְהַר הַבַּיִת אֵינָהּ נִיתֶּנֶת לְהַכְחָשָׁה אוֹ לְסִילּוּף.
הָאֲמִירָה לְפִיהָ יְהוּדִים מְטַנְּפִים בְּרַגְלֵיהֶם אֶת הַר הַבַּיִת הִיא אֲמִירָה בִּלְתִּי נִסְבֶּלֶת, שֶׁעִמָּהּ לֹא נוּכַל לְהַשְׁלִים.
יֵשׁ לִזְכּוֹר, עַד כֹּה וּלְאוֹרֶךְ הַהִיסְטוֹרְיָה רַק יְרוּשָׁלַיִם בְּרִיבּוֹנוּת יִשְׂרָאֵל יָדְעָה לָתֵת שֶׁקֶט, שָׁלוֹם וְחוֹפֶשׁ פּוּלְחָן לְכָל תּוֹשָׁבֶיהָ.
וְכָךְ- גַּם יִישָּׁאֲרוּ פְּנֵי הַדְּבָרִים.
